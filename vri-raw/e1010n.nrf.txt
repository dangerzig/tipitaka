 

Namo tassa bhagavato arahato sammāsambuddhassa 

Caturārakkhadīpanī 

Kāyapaccavekkhaṇā 

1 . Dussīlakathā, 

2 . Sīlānisaṃsakathā, 

3 . Anūsāsanakathā, 

4 . Āvāsikācārakathā, 

5 . Paccayanissaggakathā, 

6 . Pātimokkhakathā, 

7 . Dāyakovādakathā, 

Paṇāmapaṭiñā 

1 . 

Cakkavāḷa nahutā ga, devāli gaṇa cumbito; 

Buddha pādambujo ṭhātu, sīse dayā tigandhajo. 

2 . 

Nanta cakkavāḷa bbhugga, guṇa sanniccitaṃ jinaṃ; 

Vande tappūjitaṃ dhammaṃ, tajjaṃ saṅghañca nimmalaṃ. 

3 . 

Vakkhāmi caturārakkhaṃ, sambuddha vacana nvayaṃ; 

Appamādāvahaṃ etaṃ, sottabbaṃ bhavabhīruhi. 

4 . 

Buddhānussati maraṇā, bhubhā mettāca bhāvanā; 

Appamādāya ārakkhā, catasso mānitā sataṃ. 

1 . Buddhānūssati bhāvanā, 

2 . Maraṇassati bhāvanā, 

3 . Asubha bhāvanā, 

4 . Mettā bhāvanā, 

5 . 

Buddhovādaṃ saritvāva, maccubbiggā sukhesino; 

Sītā sītataraṃ yanti, subhamettambusi-ṭṭhitā. 

6 . 

Maraṇaggi vāraṇambu, sambuddhavacanaṃ yidaṃ; 

Bahū tadaggi santattā, sītāvāsuṃ tadambunā. 

7 . 

Saddhaṃ buddhena tejetvā, mānaṃ maraṇacintayā; 

Asubhāya hane rāgaṃ, dosaṃ mettāya paññavā. 

1. Buddhānussati niddesa 

1 . 

Arahaṃ sammāsambuddho, vijjakkhi caraṇappado; 

Sugato sugado satthā, sabbaññū bhagavādamo. 

2 . 

Ārakattārihantattā , pāpākārakatoraho; 

Hata cakkārato pūjā, rahattā cārahaṃ name. 

3 . 

Samutte jiya gihīnaṃ, anupubbikatho jino; 

Adāsi paramaṃ tuṭṭhiṃ, saccāni dassayaṃ divā. 

4 . 

Bhikkhūnaṃ paṭhame yāme, pāyesi amatāgadaṃ; 

Jātikhettāga devānaṃ, kaṅkhacchedo sa majjhime; 

5 . 

Ādo phalasukhaṃ vedi, majjhe seyya makā jino; 

Veneyyo lokanaṃ ante, pacchimepi tidhā kate. 

6 . 

Khedaṃ agaṇayaṃ nātho, pañca buddhakataṃ vahaṃ; 

Satthasiddho paratthaṃva, byāvaṭo sumahādayo. 

7 . 

Caṅkamitvā nisīditvā, rattiṃdivañca jhāyituṃ; 

Supituṃ majjhayāmeva, buddho bhikkhūna movadi. 

8 . 

Nāla mālasituṃ tassa, mahāvīrassa sāsane; 

Pamādāya munindassa, kataññū sādhu sammato. 

9 . 

Anaññātassa ñātāya, apattassaca pattiyā; 

Ārabhetuṃva no yutto, appamatto rahogato. 

10 . 

Ārabbhatha nikkamatha, yuñjatha buddhasāsane; 

Dhunātha maccuno senaṃ, naḷāgāraṃva kuñjaro. 

11 . 

Yo imasmiṃ dhammavinaye, appamatto vihissati; 

Pahāya jāti saṃsāraṃ, dukkhassantaṃ karissati; 

12 . 

Iti uyyojanaṃ mhākaṃ, muttassa muttiyā saraṃ; 

Nayuttova pamādāya, mahādayassa satthuno. 

13 . 

Suttena dubbitakkena, akicca karaṇenavā; 

Mogha kālakkhayo mando, dukkhassantaṃ kathaṃkare. 

14 . 

Ākāsaṃ cakkavāḷañca, sattā buddhaguṇā pica; 

Anantānāma cattāro, paricchedo navijjati. 

15 . 

Yathāpi nabha mākāsaṃ, aṅgularajjuyaṭṭhibhi; 

Minetuṃ neva sakkoti, evaṃ kenaci tagguṇaṃ. 

2. Maraṇassatiniddesa 

1 . 

Maraṇassati micchanto, tāva buddhavaco suṇa; 

Avikkhittena cittena, sambuddha vacanaṃ hidaṃ. 

2 . 

Animitta manaññātaṃ, maccānaṃ idha jīvitaṃ; 

Kasirañca parittañca, tañca dukkhena saṃyutaṃ. 

3 . 

Na hi so pakkamo atthi, yena jātā namiyyare; 

Jarampi patvā maraṇaṃ, evaṃdhammā hi pāṇino. 

4 . 

Phalāna miva pakkānaṃ, pāto patanato bhayaṃ; 

Evaṃ jātāna maccānaṃ, niccaṃ maraṇa to bhayaṃ. 

5 . 

Yathāpi kumbhakārassa, katā mattikabhājanā; 

Sabbe bhedapariyantā, evaṃ maccāna jīvitaṃ. 

6 . 

Daharāca mahantāca, yebālā yeca paṇḍitā; 

Sabbe maccuvasaṃ yanti, sabbe maccuparāyanā. 

7 . 

Tesaṃ maccuparetānaṃ, gacchataṃ paralokato; 

Napitā tāyate puttaṃ, ñātivāpana ñātake; 

8 . 

Pekkhataññeva ñātīnaṃ, passa lālappataṃ puthu; 

Ekamekova maccānaṃ, go vajjhoviya niyyati. 

9 . 

Eva mabbhāhato loko, maccunāca jarāyaca; 

Tasmā dhīrā nasocanti, viditvā loka pariyāyaṃ. 

10 . 

Aññepi passa gamane, yathā kammupage nare; 

Maccuno vasamāgamma, phandantevidha pāṇino. 

11 . 

Yena yenahi maññanti, 

Tatotassa hi aññathā; 

Etādiso vinābhāvo, 

Passa lokassa pariyāyanti. 

[Sulla sutte vuttaṃ.] 

12 . 

Yathāpi selā vipulā, 

Nabhaṃ āhacca paccatā; 

Samantā anupari yeyyuṃ, 

Nippothentā catuddisā. 

13 . 

Evaṃ jarāca maccuca, 

Adhivattanti pāṇine; 

Khattiyebrāhmaṇe vesse, 

Sudde caṇḍāla pakkuse; 

Nakiñci parivajjeti, 

Sabbamevā bhimaddati. 

14 . 

Na tattha hatthi naṃ bhummi, na rathānaṃ napattiyā; 

Na cāpi mantayuddhena, sakkā jetuṃ dhanenavā. 

15 . 

Tasmāhi paṇḍito poso, 

Sampassaṃ attha mattano; 

Buddhe dhamme ca saṅgheca, 

Dhīro saddaṃ nivesaye. 

16 . 

Yo dhammacārī kāyena, vācāya uda cetasā; 

Idhevanaṃ pasaṃsanti, paccasagge pamodatīti. 

[Pabbatū mama sutte vuttaṃ.] 

17 . 

Yathā vārivaho pūro, vahe rukkhe pakūlaje; 

Evaṃ jarāmaraṇena, vuyhante sabba pāṇino. 

18 . 

Daharāpi hi miyyanti, 

Narāca athanāriyo; 

Tattha ko visāseposo, 

Daharo mhītijīvite. 

19 . 

Sāya meke nidissanti, pāto diṭṭhā bahujjanā; 

Pāto eke nadissanti, sāyaṃ diṭṭhā bahujjanā. 

20 . 

Ajjeva kiccaṃ ātappaṃ, ko jaññā maraṇaṃ suve; 

Nahi no saṅkaraṃ tena, mahāsenana maccunāti. 

[Jātakesuvuttaṃ.] 

21 . 

Natthetthañño nusāsanto, sayaṃvattāna movada; 

Jineritā nusārena, bhikkhu saṃsāra bhīruko. 

22 . 

Ahivāpi maṃ ḍaṃseyya, aññepi visadhārino; 

Apiyāpica ghāteyyuṃ, uppajjeyyuṃ rujāpime. 

23 . 

Maccusenā vudhāsaṅkhyā, bāhirajjhattu paddavā; 

Tehāyu pīḷitaṃchejjaṃ, marissa majjavā suve. 

24 . 

Aḷakkā hi gavādīhi, corādīhi arīhipi; 

Abhiṇha sannipātehi, rujā chanavutīhipi. 

25 . 

Bahūna mupakārehi, annodakādikehipi; 

Marissaṃ pīḷito niccaṃ, nirujjheyyāyu ajjavā. 

26 . 

Bahvāvudhe visajjeti, nilleṇaṃ maccuniddayo; 

Vasantaṃ bhavasaṅgāme, namutto koci āvudhā; 

27 . 

Mahabbalā mahāpaññā, mahiddhikā mahaddhanā; 

Namuttā sammāsambuddho, sabbalokādhipo api; 

28 . 

Mayā samā navā vuddhā, tadāvudhehi te matā; 

Tathā hampi marissāmi, leṇaṃ puññaṃva me kataṃ. 

29 . 

Pathabyāpādayo dhātthū, 

Āhārā bhojanādayo; 

Sītuṇha mutunāmetaṃ, 

Dosā pittasemhānilā. 

30 . 

Dhātvāhāru tudosānaṃ, samatte vāyu tiṭṭhati; 

Visame taṅkhaṇaññeva, chejja mappaṃ parādhinaṃ. 

31 . 

Dhātvā hārutu dosānaṃ, visamā svepyakallako; 

Ussāhe kallakāleva, kiṃkareyyaakallako; 

32 . 

Uppajjeyyuṃ rujā svepi, asāto dukkhamā kharā; 

Puretaraṃva ārabbhe, māpacchā anutāpanaṃ. 

33 . 

Sattānaṃ nīcakammānaṃ, saraṇopi bhayaṅkaro; 

Nīcānīcaṃ najānāmi, maraṇāsannatampica. 

34 . 

Kamma pīḷita sattānaṃ, taṅkhaṇampi bhayubbhavo; 

Mareyya majjavā svevā, nayuttova pamajjituṃ. 

35 . 

Puññakkhīṇā pajā khippaṃ, ahetunāpi nassaye; 

Suddhacitto marissāmi, na kiliṭṭhena cetasā. 

36 . 

Upacchedāpi me santi, bhavābhavacitā bahū; 

Chejjaṃ tehāyu ajjāpi, sādhvāsumārabhe mataṃ; 

37 . 

Kammā parādha sattānaṃ, vināse paccupaṭṭhite; 

Anayo nayarūpena, buddhimākamya tiṭṭhati. 

38 . 

Maraṇāsanna taññeva, cinteyya paññavā sato; 

Evaṃ cintayanto santo, napāpaṃ kattu mussahe. 

39 . 

Maraṇāsanna taññeva, cinteyya buddhasāvako; 

Evaṃ cintayanto santo, kadācipi anuṇṇato. 

40 . 

Addhāga maraṇaṃ pañño, puretaraṃva cintaye; 

Kare kātabba kammañca, evaṃ so nānusocati. 

41 . 

Maraṇāsanna saññī so, appamatto vicakkhaṇo; 

Pattepi maraṇe kāle, na sammuḷho nasokavā. 

42 . 

Maraṇā sannasaññī so, sodheti attano malaṃ; 

Nimmalena cuto bhikkhu, natvevā pāya gāmiko. 

43 . 

Sati āsanna maraṇe, 

Dūrasaññī pamāda vā; 

Yo karoti akātabbaṃ, 

Tadā so atisocati. 

44 . 

Sati āsannamaraṇe, dūrasaññī pamādavā; 

Ākiṇṇo pāpadhammehi, pajjhāyi dummano tadā. 

45 . 

Sati āsanna maraṇe, duṭṭho dosoti thaddhavā; 

Abhinandati sādeti, tadāso atidukkhito. 

46 . 

Sati āsannamaraṇe, tuvaṭaṃ na cikicchati; 

Sañciccāpatti māpanno, tadā so paridevati. 

47 . 

Sati āsanna maraṇe, gihīhi navakehica; 

Saṃsaṭṭho na nulomehi, svativassu mukho tadā. 

48 . 

Sati āsanna maraṇe, kuhako kuladūsako; 

Micchājīva samāpanno, dunnimittova so cuto. 

49 . 

Sasokī sahanandīca, dukkhe dukkho sukhe sukho; 

Gihikammesu ussukko, passaṃ gijjhakūṭaṃ cuto. 

50 . 

Marissanti anāvajja, kilesātura pīḷito; 

Kimikhajjavaṇo sāva, bhanto kiṃ sugatiṃ vaje. 

51 . 

Marissanti anāvajja, dhuradvayaṃ na pūrati; 

Ganthaṃ vipassanaṃ tandī, kāruññoyeva so cuto. 

52 . 

Marissanti anāvajja, kilesānaṃ vasānugo; 

Sambuddhā-ṇaṃ vītikkanto, kāruñño natthi tassamo. 

53 . 

Marissanti anāvajjaṃ, dhanamesī adhammato; 

Puññe cintāpi nuppajji, nirayaṃ so manaṃ gato. 

54 . 

Mareyyanti anāvajjaṃ, dhanaṃ cini adhammato; 

Citaṃ citaṃ ihevetaṃ, tasmiṃgiddho sa pettiko. 

55 . 

Atthā gehe nivattante, susāne mittabandhavā; 

Sukataṃ dukkataṃ kammaṃ, gacchanta manugacchati. 

56 . 

Mareyyanti anāvajjaṃ, ihatthaṃ vā nuyuñjati; 

Samparāya manapekkho, sujuṃ vā pāyagāmiko. 

57 . 

Mareyyanti samāvajja, dhammato dhana mesati; 

Puññakārī suladdhena, maraṇepi sa modati. 

58 . 

Pañcasīla sadārakkho, yathābalañca dāyako; 

Kāle uposathāvāso, so niccaṃ sugatiṃ vajje. 

59 . 

Dhovāpattimalaṃ khippaṃ, maccu addhā gamissati; 

Micchāvitakka mucchijja, kara kātabbabhāvanaṃ. 

60 . 

Atikkantā bahū ratyo, khepetvā mama jīvitaṃ; 

Mandāyunā pamādena, yutto viharituṃ kathaṃ. 

61 . 

Hāsantaṃ nandi mattānaṃ, maccusandhīhi tacchaye; 

Kucchi meyyacuto ajja, ko hāsananditabbako. 

62 . 

Maccusenāvudhā saṅkhyā, maraṇābhimukho ahaṃ; 

Accāyitabba kālo yaṃ, ikkhitabba mudikkhatu. 

63 . 

Puremarāmi daṭṭhabbaṃ, 

Dakkheyyaṃ maccu essati; 

Accāyitabba kālo yaṃ, 

Nokāso hāsatuṭṭhiyā. 

64 . 

Ākiṇṇamaccusenānaṃ , ajja svevā vināsinaṃ; 

Addhā pahāya gāmīnaṃ, kiṃ pamāda vihārinā. 

65 . 

Khaṇamattova paccakkho, ajja svevā atissati; 

Samparāyo atidīgho, paramparo anantiko. 

66 . 

Khaṇamattova paccakkho, maccunā taṃ jahissati; 

Pahāya gamanīye-smiṃ, mahussāho niratthako. 

67 . 

Samparāyo atidīgho, apātheyye suduttaro; 

Mahussāhena kātabbo, tadattho dīghadassinā. 

68 . 

Saddhā bandhatu pātheyyaṃ, tadesanaṃ iheva hi; 

Bhavantare nalabbheyya, apātheyya tidukkhito. 

69 . 

Saṃsāra taraṇatthāya, maholumpāni bandhatha; 

Bhāvanā dāna sīlehi, tivittiṇṇo bhavaṇṇavo. 

70 . 

Bhuñjaṃ bhuñjaṃ janaṃ kāme, 

Kālākālā-budhontako; 

Kantekanteti maṃsāso, 

Pivaṃpivaṃva kaṃ migaṃ. 

71 . 

Kāme kāmesanāyeyya, 

Kālokālo mateṭṭhiyā; 

Pūre pūretabbaṃ dhammaṃ, 

Addhā addhāna saṃsaraṃ. 

72 . 

Mareyyanti anubbiggo, pāpakaṃ kattumussahe; 

Kareyya hāsanandiñca, cāpallañca pamāda vā. 

73 . 

Mareyyamiti saṃviggo, leṇameva gavesati; 

Na hāsi nevanandīca, na cāpallo kadācipi. 

74 . 

Accuṭṭhita rujaggīhi, accāyāse bhayānake; 

Nosadhe maraṇāsanne, katapuññaṃva sāta-daṃ. 

75 . 

Ñātisaṅghā viyojentā, maraṇanta bhusāturā; 

Sabbaṃ pahāya gantāpi, nanditabbāni puññino. 

76 . 

Passantā sunimittāni, pākaṭāni sakammunā; 

Sukhanti maraṇe kāle, numodantā katānica. 

77 . 

Sāta-dātāni puññāni, evaṃ mahabbhaye api; 

Sugatiṃ lahunetāni, kātabbāni puretaraṃ. 

78 . 

Devadūte pakāsetvā, yamapuṭṭho sayaṃkataṃ; 

Puññaṃ sarati ce satto, tadeva sugatiṃ vaje. 

79 . 

Pāpa kaḍḍhampi niraye, manaṃ dukkhagataṃ pajaṃ; 

Dukkhā moceti yaṃpuññaṃ, sadā kātabbameva taṃ. 

80 . 

Pahāyakaṃva puññañhi, pahātabbaṃva pāpakaṃ; 

Taṃ padīpandhakāraṃva, dvayaṃ otvā khukaṃ viya. 

81 . 

Ñātisaṅghā viyojentā, maraṇanta bhusāturā; 

Sabbaṃ pahāya gantāro, bhayānakāni pāpino. 

82 . 

Passantā dunnimittāni, pākaṭāni sakammunā; 

Maraṇe atidukkhanti, nutāpentā katānica. 

83 . 

Paṭipīḷāni pāpāni, evaṃ mahabbhaye sati; 

Duggatiṃ lahunetāni, yuttova parivajjituṃ. 

84 . 

Devadūte pakāsetvā, yamarājena pucchito; 

Pamādassanti cikkhanto, mahaggimhi turaṃ pati. 

85 . 

Puññaṃ akarivā māvā, yamarājinda pucchito; 

Pamādassanti cikkhanto, mahādukkhaṃ turaṃ gami. 

86 . 

Pāpaṃ akarivā māvā, pucchito yamasāminā; 

Pamādassanti cikkhanto, tattaṃ guḷaṃ turaṃ gili. 

87 . 

Jātamattā tijiṇṇāca, āturāca matā vudhā; 

Devadūte ime pañca, disvā saṃviggataṃ vaje. 

88 . 

Coditā devadūtehi, ye pamajjanti mānavā; 

Te dīgharattaṃ socanti, hina kāyū pagānarā. 

89 . 

Dhuradvaya manārabbha, gihikammādike rato; 

Kathaṃ gijjhakūṭaṃ sesaṃ, petāvāsaṃ atissati. 

90 . 

Pariyatti masikkhanto, 

Nāraddho paṭipattiyaṃ; 

Alaso dubbitakko so, 

Kiṃ taṃselaṃ atissati. 

92 . 

Mocanatthāya pabbajja, saṃkiliṭṭhā pamādino; 

Sugatyāpica te bhaṭṭhā, atidūrāva muttito. 

93 . 

Sīdanteva jale khittā, silā mahāva khuddakā; 

Patanti khuddakenāpi, apāyaṃ pāpa kammunā. 

94 . 

Patantā khuddakeneva, bahūhi puna pīḷitā; 

Mokkhokāsaṃ navindanti, pāpaṃ khuddampi nācare. 

95 . 

Jegucchitthūdarāgamma , punāpi tattha niccagū; 

Dukkhāti dukkha saṃkiṇṇo, haṭṭhuṃ tuṭṭhuṃ nasakkuṇe. 

96 . 

Atibyāpiguṇo puñño, 

Mahāyaso sirindharo; 

Kucchiyaṃ retasi vāso, 

Atīva lajjitabbako. 

97 . 

Maccudukkhaṃ khaṇaṃyeva, atidukkhaṃ taduttari; 

Mātugāmudare sandhi, patiṭṭhānaṃ bhayānakaṃ. 

98 . 

Maccudukkhaṃ khaṇaṃyeva, atidukkhaṃ cirattanaṃ; 

Āma pakkantare sandhi, patiṭṭhānaṃ bhayānakaṃ. 

99 . 

Duggatyaṃṭhātu taṃdukkhaṃ, suṇa uccakuleapi; 

Kucchiyaṃ atisambādhe, jalābumhi jigucchite. 

100 . 

Miḷha semhādi saṃkiṇṇe, ati duggandha vāsite; 

Gūthakūpe kimīviya, tamejā mūlakammato. 

101 . 

Paramāṇukāyo ṭhāti, dukkhī nerayiko viya; 

Dhuvāturo sukhāmisso, āma pakkāsayantare; 

102 . 

Vedanaṭṭova saṃvaḍḍho, acittoviya niccalo; 

Dasamāsantare kacce, bahū maranti pāṇino. 

103 . 

Paripakko pamuñcho so, 

Atisambādha yonito; 

Malākiṇṇena gattena, 

Accāyāso vijāyati. 

104 . 

Evaṃ maccuñca sandhiñca, vijāyanañca bheravaṃ; 

Passaṃ nibbindanto santo, virajjeyya bhavanduke. 

105 . 

Evaṃ maccuñca sandiñca, anussara mabhiṇhaso; 

Rājaseṭṭhi bhavādimpi, naiccheyya tadanvitaṃ. 

106 . 

Bhave dukkha macintetvā, bhavāsāya pavattitaṃ; 

Puññaṃ punappunaṃ deti, sandhiṃ na nibbutiṃ varaṃ. 

107 . 

Bhave dukkhaṃ vibhāyitvā, nibbindena pavattitaṃ; 

Puññaṃ bhava matikkamma, nibbānaṃ deti nibbutiṃ. 

108 . 

Bhave dukkhaṃ saritvāna, maccusandhi sayādikaṃ; 

Tibhavesu virajjeyyā, ditta geheva sāmiko. 

109 . 

Santo puññāni karonto, sandhidukkha manussaraṃ; 

Nibbinda yutta cittena, vajjeyya bhavasāta to. 

110 . 

Puñña nibbatta ṭhānepi, jegucche sandhisambhavo; 

Bhava sāta vasā tasmā, dhīro taṃ lagganaṃ caje. 

3. Asubhabhāvanā niddesa 

1 . 

Sirimaṃ gaṇikaṃ disvā, dametuṃ rattacetasaṃ; 

Dassetvā matasārīraṃ, tassā jino idaṃ bravi. 

2 . 

Caraṃvā yadivā tiṭṭhaṃ, nisinno udavā sayaṃ; 

Samañcheti pasāreti, esā kāyassa iñjanā. 

3 . 

Aṭṭhi nhārūhi saṃyutto, taca maṃsāva lepano; 

Chaviyā kāyo paṭicchanno, yathābhūtaṃ nadissati. 

4 . 

Antapūro darapūro, yakana peḷassa vatthino; 

Hadayassa papphāsassa, vakkassa pihakassaca. 

5 . 

Siṅghānikāya kheḷassa, sedassaca medassaca; 

Lohitassa lasikāya, pittassaca vasāyaca. 

6 . 

Athassa navahi sotehi, asuci savati sabbadā; 

Akkhimhā akkhigūthako, kaṇṇamhā kaṇṇagūthako. 

7 . 

Siṅghānikāca nāsato, mukhato vamati ekadā; 

Pittaṃ semhañca vamati, kāyamhā sedajallikā. 

8 . 

Athassa susiraṃ sīsaṃ, 

Matthaluṅgassa pūritaṃ; 

Subhato naṃ maññati bālo, 

Avijjāya purakkhato. 

9 . 

Yadāca so mato seti, 

Uddhumāto vinīlako; 

Apaviddho susānasmiṃ, 

Anapekkhā honti ñātayo. 

10 . 

Khādanti naṃ suvānāca, siṅgālakāca kimiyo; 

Kākā gijjhāca khādanti, yecaññe santi pāṇakā. 

11 . 

Sutvāna buddhavacanaṃ, bhikkhu paññāṇavā idha; 

Sokho naṃ parijānāti, yathābhūtañhi passati. 

12 . 

Yathāidaṃ tathāetaṃ, yathāetaṃ tathāidaṃ; 

Ajjhattañca bahiddhāca, kāye chandaṃ virājaye. 

13 . 

Chanda rāga viratto so, bhikkhu paññāṇavā idha; 

Ajjhagā amataṃ santiṃ, nibbānaṃ pada maccutaṃ. 

14 . 

Dvipādako yaṃ asuci, duggandho parihārati; 

Nānākuṇapa paripūro, vissavanto tatotato. 

15 . 

Etādisena kāyena, yo maññe unnametave; 

Paraṃvā avajāneyya, kimaññatra adassanāti; 

Kāya vicchandanīyasuttaṃ, vijayasuttantipi vattabbaṃ. 

16 . 

Ra-akkharo siyāggimhi, rova aggiva āgato; 

Tasmā rāgoti vattabbo, taṇhāva niccatāpikā. 

17 . 

Abhiṇhameva rāgaggi, dayhate subhasaññinaṃ; 

Kimikhajjavaṇo sāva, dukkhī rāgī sa sabbadā. 

18 . 

Dukkhī piya maladdhāna, laddhāpya paripuṇṇato; 

Natthi rāgaggikhandhassa, piyindhena hi puṇṇatā. 

19 . 

Natthi rāgasamo aggi, 

Iti vuttaṃ mahesinā; 

Tena rāgagginā daḍḍho, 

Sabbo loko tidukkhito. 

20 . 

Ekassa pivitaṃ khīraṃ, catū dadhi jalā bahu; 

Rāgahetu bhave sandhi, ṭṭhānaṃ anamataggikaṃ. 

21 . 

Catūdami jalā bhiyyo, sīsacchedana lohitaṃ; 

Rāgahetu bhave macca, bhayaṃ anamataggikaṃ. 

22 . 

Ekassa rudato assu, catū dadhi jalā bahu; 

Dukkhaṃ anamataggaṃva, taṃhetu paridevanaṃ. 

23 . 

Tattāyo guḷa gilita, vadhaggi dayhanā dikaṃ; 

Asaṅkhyeyyaṃ mahādukkhaṃ, taṃhetu niraye labhi. 

24 . 

Eka dvitti catu pañca, buddhuppādepya mocitaṃ; 

Khuppipāsita nijjhāmaṃ, labhi taṃhetu pettikaṃ. 

25 . 

Tiracchāne asūreca, dukkhaṃ nānāvidhaṃ labhi; 

Namataggika saṃsāre, sabbantaṃ rāgahetukaṃ. 

26 . 

Ekassekena kappena, puggalassaṭṭhi sañcayo; 

Sace saṃhārito assa, vepulla pabbatādhiko. 

27 . 

Eka kappe idaṃ dukkhaṃ, nādikappesu kākathā; 

Rāgo nanu mahāverī, bālo jano ta micchati. 

28 . 

Rāgasuddhi asokoca, niddukkho ñāyapattica; 

Nibbānaṃ pañca paccakkhā, asubhāya phalā matā. 

29 . 

Asubhaggahaṇaṃ jhāyī, mitā sindriya saṃvaro; 

Somitya mukkaṭṭhāvācā, chaḷime rāga suddhiyā. 

30 . 

Niccuggarāga rogīnaṃ, asubhā vātulosadhā; 

Rāgayakkhābhi gayhānaṃ, asubhā manta muttaraṃ. 

31 . 

Sajīvakāca nijjīvā, asubhā duvidhā matā; 

Sajīvā kesalomādi, dasevime ajīvakā. 

32 . 

Uddhumātaka vīnīlaṃ, vipubbakaṃ vichiddakaṃ; 

Vikkhāyitaka vikkhittaṃ, hativikkhitta lohitaṃ. 

33 . 

Puḷuva ṭṭhika miccesu, laddhā aññataraṃ sato; 

Ratana vānapasseyya, yathā cetasi pākaṭaṃ. 

34 . 

Mataṃ khajjaṃ sa maṃsañca, nilohitaṃ nimaṃsakaṃ; 

Vikkhittaṃ seta puñjaṭṭhiṃ, navadhā putimikkhaye. 

35 . 

Maccuto parimuccāmi, paṭivatti yimā yiti; 

Payojana samāvajja, moditabbaṃ jigucchake. 

36 . 

Sajīvake jigucchatthaṃ, nijjīvā subha mīritaṃ; 

Tathūpamo ayaṃkāyo, evameva bhavissati. 

37 . 

Evaṃdhammo ayaṃkāyo, evaṃbhāvī natikkamo; 

Iccupa saṃhare disvā, ekadviha matādikaṃ. 

38 . 

Yathā idaṃ tathāetaṃ, yathāetaṃ tathā idaṃ; 

Jegucchaṃ paṭikūlyañca, kāye iccupa saṃhare. 

39 . 

Uddhumāta vinīlādi, 

Paṭikūlyo jigucchito; 

Tathevāyampi me kāyo, 

Viseso nāyu-sāyuva. 

40 . 

Uddhumāta vinīlādo, sobhaṇaṃ natthi kiñcipi; 

Imasmiṃpi me kāye, gavesantopi sabbaso. 

41 . 

Paṭikūlavasā dhātu, vasāca dvippakārato; 

Paccavekkheyyimaṃ kāyaṃ, icchaṃ virāga mattani. 

42 . 

Vaṇṇa saṇṭhāna gandhehi, āsayo kāsatopica; 

Jeguccha paṭikūlyāca, kesā na tuṭṭhamānitā. 

43 . 

Iti kesesu ikkheyya, 

Lomā dīsupyayaṃ nayo; 

Dvattiṃsevañhi koṭṭhāse, 

Paccavekkhe visuṃvisuṃ. 

44 . 

Kāyato bahinikkhantaṃ, paṭikūlyaṃ jigucchitaṃ; 

Anikkhantampi jegucchaṃ, paṭikūlyaṃva tassamaṃ. 

45 . 

Saṅkhatampi yathā vaccaṃ, manuññataṃ na pāpuṇe; 

Upakkama sahassehi, evaṃ kesādikampica. 

46 . 

Sabhāva paṭikūlyaṃva, ekampi vacca puñjakaṃ; 

Nanu jegucchitā bhiyyo, dvattiṃsa vaccapuñjakā. 

47 . 

Paccekampi paṭikūlyaṃ, kesādikaṃ sabhāvato; 

Kesādidvattiṃsa puñjo, bhiyyo jegucchito nanu. 

48 . 

Puñjitesveva kantesu, kantohoti sa puñjako; 

Puñjitesu akantesa, akantova sa puñjako. 

49 . 

Paccekaṃ vinibhuttesa, kesa loma nakhādisu; 

Natthi taññā kumārīvā, mukhahatthādikānivā. 

50 . 

Sampiṇḍi tesu tesveva, 

Kuto tā tāni āgatā; 

Paññatti matta mevesā, 

Jigucchaññā na kācipi. 

51 . 

Santaṃ cinteyya nāsantaṃ, santa cintayato sukhaṃ; 

Asantaṃ parikappento, nānādukkhehi tappati. 

52 . 

Nāvajja santajegucchaṃ, saññaṃ asati kātuna; 

Subhā itthīti gāraggi, uppajji subhasaññino. 

53 . 

Asantaṃva abhūtaṃva, passe rāgaggijotiyā; 

Tāya santañca bhūtañca, na passati kadācipi. 

54 . 

Ekassa pivitaṃ khīraṃ, sīsacchedana lohitaṃ; 

Rudato assu taṃhetu, catūdadhi jalā bahu. 

55 . 

Āyatimpi atīteva, saṃsarantassa hessati; 

Rāgaṃ hantu manīhoce, khīraṃ assuca lohitaṃ. 

56 . 

Subhasaññāya so vaḍḍho, 

Tadabhāve sa nassati; 

Thiraṃ hantuṃ na taṃsaññaṃ, 

Sakkā sithila vīriyo. 

57 . 

Ussoḷhi vīriyo hutvā, brūheyyāsubha bhāvanaṃ; 

Subhasaññāppa hānāya, pariccajjāpi jīvitaṃ. 

58 . 

Aññakicca mupekkhāya, brūheyyāsubha bhāvanaṃ; 

Mandi hutveha rāgaggi, nibbāyissati āyatiṃ. 

59 . 

Kiccaṃ me idameveti, brūheyyāsubha bhāvanaṃ; 

Dāni mandaggi hutvāna, pāmojjaṃ ve labhissati. 

60 . 

Kāye daṭṭhabba jegucchaṃ, apassanto pamādavā; 

Aladdhā kiñci pāmojjaṃ, pabbajjampi na modati. 

61 . 

Pure marāmi kāye smiṃ, passā mi passitabbakaṃ; 

Iccā raddho vītiṃladdhā, pabbajjaṃ atimodati. 

62 . 

Kāye daṭṭhabba jegucchaṃ, apassanto pamāda vā; 

Moghaṃva dullabhātīto, mahājānīyataṃ gato. 

63 . 

Santaṃ bhūtañca jegucchaṃ, rāgagginā apassiyaṃ; 

Paññāpadīpajotena, samikkheyya abhiṇhaso. 

64 . 

Santaṃ bhūtañca kāye smiṃ, daṭṭhukāmo sadāsato; 

Paññāpadīpakeneva, dakkhe na rāgīsīkhinā. 

65 . 

Jegucchitena kāyena, nikkhantena jigucchato; 

Ajja svevā vinaṭṭhena, nāla munnamituṃ sato. 

66 . 

Kīdisaṃ maṃ tuvaṃ maññi, ahaṃ sabba jegucchako; 

Jegucchatoca nikkhanto, icceva vattu marahati. 

67 . 

Kāye jegucchasaññaṃva, kare sabbiriyā pathe; 

Tasmiṃ tuṭṭhabbakaṃ natthi, piyāyitaṃ mamāyitaṃ. 

68 . 

Subhāya nava mattānaṃ, asubhā paripācaye; 

Santo pakkassa saṃsāro, nanto navassa rāgino. 

69 . 

Kāye asubha saññāya, paripakka sabhāvino; 

Ālambesu acāpallā, thirā sambuddha sāsane. 

70 . 

Anto gocarikā pakkā, bahi gocarikā navā; 

Pakkā nāsāya uccā te, nīcāyeva navā sino. 

71 . 

Navānavā subhābhogī, nīcānīcā bhigāmino; 

Pakkā pakkāva dhījhāyī, santāsantā virāgino. 

72 . 

Sakkā sakkā na dassetuṃ, subhaṃsubhaṃ sataṃsataṃ; 

Dhīrādhīrāga mujjhanti, kāye kāye kriyekriye. 

73 . 

Sakkā sakkāpi taṃ kātuṃ, subhaṃsubhaṃ na dhīmayaṃ; 

Santosantojigucchaññū, na vānavā subhesako. 

74 . 

Dukāyaṃ suti cintetvā, mamāyantā mahātapā; 

Tapaṃ nibbāyituṃ icchaṃ, dukāyaṃ duti cintaye. 

75 . 

Yvāsubhaṃ subhato maññi, konubālotaduttari; 

Andho ummattakovā so, nattānaṃ maññate tathā. 

76 . 

Saritabbaka mevetaṃ, kāye jeguccha puñjataṃ; 

Mandarāgo manosītaṃ, labheyya tamanussanaṃ. 

77 . 

Gihibhāve apāyeca, rāgayakkhandha ninnitā; 

Maṃpi nessati soyakkho, sādemice tadāgataṃ. 

78 . 

Abhiṇha gāhinaṃ rāga, yakkhaṃ ananta dukkha daṃ; 

Asubhā tula mantena, vārehi taṃ sa bhāyati. 

79 . 

Rāgayakkho bahumāyo, saddhāmettā divesavā; 

Rāgampi kusalaṃ maññi, jano teneva vañcito. 

80 . 

Āturaṃ asuciṃ putiṃ, passa nande samussayaṃ; 

Uggharantaṃ paggharantaṃ, bālānaṃ abhipatthitaṃ. 

81 . 

Subhato naṃ maññati bālo, avijjāya purakkhato; 

Iccāha bhagavā nindi, bāloti subhasaññinaṃ. 

82 . 

Nhāruṭṭhi taca maṃsāni, saraṃ sataṃ na nindito; 

Buddhanindāya mocetuṃ, tānārabbha anussare. 

83 . 

Maññitvā attano bālyaṃ, asubhe subhadassino; 

Vāyāmeyya abālāya, kāyaṃ asubhato saraṃ. 

84 . 

Attānaṃ garahitvāna, bālaṃ viparidassinaṃ; 

Subhasaññaṃ pahinneyya, kareyyāsubha saññitaṃ. 

85 . 

Visa bhesajjarukkhaṭṭho, ahi ḍaṃseyyasosato; 

Yathā tasseva paṇṇādiṃ, khādetvā visa mujjahe. 

86 . 

Evaṃ rāgo samuppajje, kāye gandhādi vāsite; 

Anto tasseva jegucchaṃ, cintetvā rāga mujjahe. 

87 . 

Jigucchitena kāyena, apassanto jigucchataṃ; 

Unnameti avaññāti, avijjāya purakkhato. 

88 . 

Āyatiṃ maggalābhāya, bījaṃ kareyya bhāvanaṃ; 

Bījā bhāve kuto maggo, maggabījā hi bhāvanā. 

89 . 

Maggabījo apāyepi, nimmuggo samaye gate; 

Ummujjitvāva buddhānaṃ, maggaṃ labheyya santike. 

90 . 

Ajījassa tu saṃsāro, dīghoyeva anantiko; 

Tasmāhi bhāvanābījaṃ, kareyya mocanatthiko. 

91 . 

Abhiṇha pīḷitaṃ rāgaṃ, asubhāya nivāraye; 

Mandīhutvā pahīyeyya, rāgo asubha bhīruko. 

92 . 

Mājegucchaṃ mamāyetha, sāva jegucchamāmako; 

Ananta dukkha māpādi, jegucchita mamāyanā. 

93 . 

Maṃsalaggo tacacchanno, 

Nhārubandho ṭṭhipuñjako; 

Moheti chaviyā lokaṃ, 

Mahādukkho sa mohito. 

94 . 

Nhāruṭṭhi taca maṃsehi, rāgavaḍḍhaki saṅkhate; 

Gehe rogā putī pāpā, vasanti kucchitā sadā. 

95 . 

Luṅgantā vīsa bhūdhātū, pittādī dvādasambuva; 

Tāpaṃ jiraṃ dahaṃ pakkaṃ, caturaggi chavāyukā. 

96 . 

Adhoddhaṃ kucchi koṭṭhāsā, 

Aṅgacārīca pāṇakā; 

Dhātuyoyeva kāyesmiṃ, 

Dvitālīsa anaññakā. 

97 . 

Yathā bahi tathā ajjhattaṃ, dhātū bhvāpā nalānilā; 

Name nāhaṃ naattāti, saṃmaseyya punappunanti. 

4. Mettābhāvanāniddesa 

1 . 

Mettā bhāvana micchampi, suṇa buddhavaco yidaṃ; 

Dosa niggahaṇatthāya, doso mettāyaverihi. 

2 . 

Akkocchimaṃ avadhimaṃ, ajinimaṃ ahāsime; 

Yeca taṃ upanayhanti, veraṃ tesaṃ nasammati. 

3 . 

Akkocchimaṃ avadhimaṃ, ajinimaṃ ahāsime; 

Yecataṃ nupanayhanti, veraṃ tesaṃ upasammati. 

4 . 

Nahiverena verāni, sammantidha kudācana; 

Averenaca sammanti, esadhammo sanantano. 

5 . 

Pareca navijānanti, maya mettha yamāmase; 

Yeca tattha vijānanti, tato sammanti medhagā. 

6 . 

Kuddho atthaṃ najānāti, kuddho dhammaṃ napassati; 

Sadā andhatamaṃ hoti, yaṃkodho sahatenaraṃ. 

7 . 

Ubhinna matthaṃ carati, attanoca parassaca; 

Paraṃ saṃkuppitaṃ ñatvā, yo sato upasammati. 

8 . 

Tasseva tena pāpiyyo, yo kuddhaṃ paṭikujjhati; 

Kuddhaṃ apaṭikujjhanto, saṅgāmaṃ jeti dujjayaṃ. 

9 . 

Khantī paramaṃ tapo titikkhā, 

Nibbānaṃ paramaṃ vadanti buddhā; 

Nahi pabbajito parūpaghātī, 

Nasamaṇo hoti paraṃ viheṭhayanto. 

10 . 

Akodhena jine kodhaṃ, asādhuṃ sādhunā jine; 

Jine kadariyaṃ dānena, saccenā likavādinaṃ. 

11 . 

Yo ve uppatitaṃ kodhaṃ, rathaṃ bhantaṃva vāraye; 

Ta mahaṃ sārathī brūmi, rasmiggāho itarojano. 

12 . 

Purisassa hi jātassa, kudhārī jāyate mukhe; 

Yāya chindati attānaṃ, bālo dubbhāsitaṃbhaṇaṃ. 

13 . 

Selo yathā ekagghano, vātena nasamīrati; 

Evaṃ nindā pasaṃsāsu, nasamiñjanti paṇḍitā. 

14 . 

Samānabhāgaṃ krubbetha, gāme akkuṭṭha vanditaṃ; 

Manopadosaṃ rakkheyya, santo anuṇṇato siyā. 

15 . 

Naparo paraṃ nikuppetha, nātimaññetha katthaci nakiñci; 

Byārosanā paṭighasaññā, naññamaññassa dukkha miccheyya. 

16 . 

Mātā yathā niyaṃ putta, 

Māyusā ekaputta manurakkhe; 

Evampi sabba bhūtesu, 

Mānasaṃ bhāvaye aparimāṇaṃ. 

17 . 

Sutvāna dusito bahuṃ vācaṃ, 

Samaṇānaṃvā puthujanānaṃ; 

Pharusena hi na paṭivajjā, 

Na hi santo paṭiseniṃ karonti. 

18 . 

Saccaṃ bhaṇe nakujjheyya, dajjā appampi yācito; 

Etehi tīhi ṭhānehi, gacche devāna santike. 

19 . 

Na paresaṃ vilomāni, na paresaṃ katākataṃ; 

Attanova avekkheyya, katāni akatānica. 

20 . 

Su dasaṃ vajjamaññesaṃ, attano pana duddasaṃ; 

Paresañhi so vajjāni, ophunāti yathā bhusaṃ; 

Attano pana chādeti, kaliṃva kitavā saṭṭho. 

21 . 

Nidhīnaṃva pavattānaṃ, yaṃ passe vajjadassinaṃ; 

Niggayhavādiṃ medhāviṃ, tādisaṃ paṇḍitaṃ bhaje. 

22 . 

Tādisaṃ bhajamānassa, 

Seyyohoti napāpiyo; 

Iti vuttaṃ munindena, 

Tilokaggena satthunā. 

23 . 

Mettā gandhena vāsento, 

Dosaṃ dūrekare budho; 

Dūrāsannesu sabbesu, 

Attano verikesupi. 

24 . 

Hane dosū panāhāni, anattha kārakāni hi; 

Tesva santesu sabbesu, mettāhoti sunimmalā. 

25 . 

Sataṃ dujjana vākyehi, namano yāti vikriyaṃ; 

Nahitāpayituṃ sakkā, gaṅgānadiṃ tiṇukkayā. 

26 . 

Nahi nindā pasaṃsāhi, sataṃ manovikāratā; 

Na kadācipi kampeyya, vātehi selapabbato. 

27 . 

Nadiyaṃ khuddakā nāvā, vicīhi unnatonatā; 

Mahānāvā nakampanti, mahantīhi vicīhipi. 

28 . 

Loke pasaṃsa nindāhi, dujjanovunnatonato; 

Santopañño nacalati, mahānindā thutīhipi. 

29 . 

Seloselo nileheva, 

Vaṇṇāvaṇṇā asassatā; 

Lābhālābhā sukhādukkhā, 

Yasāyasā nakampati. 

30 . 

Khamādhagga karetassa, dujjano kiṃ karissati; 

Atiṇe patito aggi, sayameva pasambhati. 

31 . 

Sayameva sakattānaṃ, maccubbhayena tacchatu; 

Māññe tacchatu dosena, kimatthaṃ aññatacchanaṃ. 

32 . 

Māññe taccha tudosena, naseyyo aññatacchanaṃ; 

Māñño taṃ ahibyaggheva, domanassena bhāyatu. 

33 . 

Nissāya garukātabbaṃ, bahūnaṃ pāpamocanaṃ; 

Acāpallena santena, garukātabbataṃ vaje. 

34 . 

Nissāya garukātabbaṃ, bahūnaṃ puññavaḍḍhanaṃ; 

Garukātabbataṃ gacche, dhītiyā sīla guttiyā. 

35 . 

Santaṃ hi sīlavaṃ dhītiṃ, hirottappena bhāyati; 

Dujjanaṃ domanassena, ahibyaggheva bhāyati. 

36 . 

Napharusāya vācāya, aññe dameyya paṇḍito; 

Attānaṃva dametvāna, aññe saṇhena ovade. 

37 . 

Citte saṇhe asaṇhāpi, navācāpharusā bhave; 

Tasmā ovā danādīsu, rakkheyya thaddhacittato. 

38 . 

Attāna movadatthāya, sikkheyya buddhabhāsitaṃ; 

Parampi anukampāya, icchanto anusāsaye. 

39 . 

Aññaṃ naniggahe kiñci, sutena paṭipattiyā; 

Attaniggahaṇaṃ seyyo, nunnameyya jinoraso. 

40 . 

Nāvīkareyya dosaṃvā, lobhaṃ mānaṃ sakaṃmalaṃ; 

Māññe maññantu taṃ disvā, cirappabba jito nuti. 

41 . 

Kakacena ttachedente, verikepinadosaye; 

Iccovādaṃ munindassa, sampaṭiccha jinoraso. 

42 . 

Verī accupanāhīpi, rūpeva dukkhakārako; 

Na tva tabbisaye nāme, dukkhaṃ mākari cetasi. 

43 . 

Verī tibandha veropi, iheva dukkhakārako; 

Bhavantaraṃ naanveti, sakammunā gato hiso. 

44 . 

Dosotu iha pīḷetvā, 

Dukkhāvaho bhavebhave; 

Mahānattha karaṃ dosaṃ, 

Kasmā vaḍḍheti cetasi. 

45 . 

Mettāsītambusekena, jinovāda manussaraṃ; 

Mahā nattha karaṃ dosaṃ, nibbāyatu sa cetasi. 

46 . 

Chaddanto luddakaṃ pāpaṃ, bhūridattohi tuṇḍikaṃ; 

Dhammapālo khami tātaṃ, kapindo kandaro pataṃ. 

47 . 

Asaṅkhyeyya ttabhāvesu, paravajjaṃ titikkhato; 

Nāthassa pāramiṃ khantiṃ, saraṃ dhīro titikkhatu. 

48 . 

Sāsane ciravāsena, evaṃ niddosakā iti; 

Tuvaṃ paṭicca maññantu, sāsane sappayojanaṃ. 

49 . 

Sāsane cira vāsāpi, mādisāva ime iti; 

Tamāgamma namaññantu, sāsane nippayojanaṃ. 

50 . 

Dve usetīti doso so, saparaṃ dayhate dvayaṃ; 

Pahātabbo sa sabbesu, parattha sattha micchatā. 

51 . 

Paradinnehi noāyu, tiṭṭhate nāttano vasā; 

Paravajjaṃ khametabbaṃ, nasādhu aññavirodhito. 

52 . 

Jeguccha kkosa nindāni, bālo gaṇhāti akkhamo; 

Khamantotu nagaṇhāti, jānaṃ jegucchitāniti. 

53 . 

Paradinnāni vaccāni, pābhatanti nakocipi; 

Gaṇheyyevaṃ duruttāni, agaṇhanto khame sato. 

54 . 

Nadi kallola viciyo, tīraṃ patvā samantidha; 

Sabbe uppatitā dosā, khantipatvā samanti te. 

55 . 

Dosummattaka vācāya, nummatto kiṃkarissati; 

Bhave yyummattako sova, tādisaṃ vacanaṃ bhaṇaṃ. 

56 . 

Kodhano akkhamo añña, duṭṭhasaññī bhayāluko; 

Gāmamajjhe aḷakkova, tathā māhohi taṃ jaha. 

57 . 

Mettāluko khamāsīlo, 

Sabbaṭṭhānesunibbhayo; 

Parattha sattha micchanto, 

Khanti mettañca bhāvaye. 

58 . 

Parakkosāni nindāni, taṃva paccenti nāññagū; 

Khittaṃpaṃsuva vātuddhaṃ, garukaṃ kiṃ khamāyate. 

59 . 

Akkosantoca nindīca, pīḷito saka kammunā; 

Idha peccaca nīceyyo, naṃnayaṃ gaṇhi akkhamo. 

60 . 

Akkoso maṃ naāgacchi, 

Tassevā natthakārako; 

Iti ñatvāva sappañño, 

Akkosaṃ na garuṃ kare. 

61 . 

Vikārāpatti micchanto, verī bahu mupakkami; 

Māmittavasa manvehi, nibbikāro tuvaṃbhava. 

62 . 

Mettambunā saddosoca, paradosoca sammati; 

Mettāsekena sabbesu, sabbatoggiṃ nipāraye. 

63 . 

Sadosa paradosaggiṃ, sabbato disato ṭṭhitaṃ; 

Mettā toyena vāreyya, siyā nibbuti sabbadhi. 

64 . 

Nagame attano aggiṃ, paraggiṃvāpi nāgame; 

Mettambunāva nibbātu, saparaggi dvayaṃ bhusaṃ. 

65 . 

Guṇī guṇī nandindāya, pasaṃsāya guṇī guṇī; 

Nindaṃnindaṃ nakuppeyya, nasādiye thutiṃ thutiṃ. 

66 . 

Guṇaṃ nindāya nāsetuṃ, nasakkā koci kussako; 

Vaḍḍhetuṃvā pasaṃsāya, garuṃkare na taṃdvayaṃ. 

67 . 

Dosabbhā mala sañchanno, mettācando na rocati; 

Taṃmuttassa tu etassa, atissaya pabhāvato. 

68 . 

Su sutta buddha supinā, dvepiyā gutti nākkamo; 

Samādhi sumukhā muḷhā, brahmā tyekā dasa gguṇā. 

69 . 

Sītaṃ karotu mettāya, cakkhuṃ lābhetu paññāya; 

Mākāsinippabhe caññe, cando hohi gategate. 

70 . 

Dūrāsannesu sabbesu, mettaṃ pesetu pābhataṃ; 

Dhammaṃ desetu pattānaṃ, cando hohi gategate. 

71 . 

Sampattānaṃ malaṃ dhova, sītaṃkare sadādayo; 

Uccanīce navisese, jalassamo gategate. 

72 . 

Asaassatesu phuṭṭhesu, lokadhammesu aṭṭhasu; 

Patiṭṭho nibbikāro tvaṃ, pathavīsadiso bhava. 

73 . 

Nākāsi kalahaṃ silā, sadā kenaci niccalā; 

Mettāyanto khamāyanto, mahāsilaṃ guruṃkare. 

74 . 

Silāva sīlavā hotu, duruttāni titikkhatu; 

Paccutte dosasaṃvaḍḍho, anuttova pasambhati. 

75 . 

Sabbe ahaṃva icchanti, sattā sukhanti ñātuna; 

Bhāveyya kamato mettaṃ, piya majjhatta verike. 

76 . 

Sabbe tasanti daṇḍassa, sabbe bhāyanti maccuno; 

Attānaṃ upamaṃ katvā, nahaneyya naghātaye. 

77 . 

Sukha kāmāni bhūtāni, 

Yodaṇḍena vihiṃsati; 

Attano sukha mesāno, 

Pecca so nalabhesukhaṃ. 

78 . 

Averā byāpajjā nīgho, sukhī cassaṃ ahaṃva me; 

Hitakāmā tathā assu, majjhattā verinopica. 

79 . 

Mātaro bhātaro ñātī, dāyako pāsakāpica; 

Sukhīhontūti bhāveyya, caje tesuca lagganaṃ. 

80 . 

Doso mettāya dūrāri, taṇhā āsanna verikā; 

Taṇhaṃ piyesu vāreyya, dosaṃ verīsu mettiko. 

81 . 

Ekuddese kakammāca, sissā ācariyā sukhī; 

Hontu sabrahmacārīca, teca ññoñña hitāvahā. 

82 . 

Rājānoca amaccāca, gāme issariyā sukhī; 

Bhavantu devatāyoca, tehi surakkhito sukho. 

83 . 

Mayaṃ yena suguttāva, 

Sukhitā raṭṭhavāsino; 

Sukhī kalla tthu sorājā, 

Tejavanto cirāyuko. 

84 . 

Raṭṭha piṇḍena jīvāma, raṭṭhavāsī sukhantuti; 

Bhāveyyevaṃ amoghaṃva, raṭṭhapiṇḍaṃ subhuñjati. 

85 . 

Āpāyikā bahū santi, mātāpitādi pubbakā; 

Tecaññeca sukhīnīghā, ssva byāpajjā averino. 

86 . 

Sattā bhūtāca pāṇāca, puggalā attabhāvikā; 

Thī pū riyā nariyāca, devānarā nipātikā. 

87 . 

Averā hontu byāpajjā, anīghāca sukhī ime; 

Attānaṃ parihārantu, catudhā iti bhāvaye. 

88 . 

Puratthimāya disāya, sabbesattā averino; 

Abyāpajjā sukhīnīghā, hontūti tāva bhāvaye. 

89 . 

Puratthimāya disāya, sabbepāṇātiādinā; 

Dvādasakkhattuṃ bhāveyya, sesāsupi ayaṃnayo. 

90 . 

Catuddisā nudisā dho, uddhaṃ sattāca pāṇino; 

Bhūtāca puggalā atta, bhāvī sabbe thi pūrisā. 

91 . 

Ariyā ariyā devā, narāca vinipātikā; 

Averā byāpajjā nīghā, sukhattāca bhavantu te. 

92 . 

Catuddisā nudisā dho, uddhanti dasakedisi; 

Dvādase te paricchijja, bhāveyya puggale budho. 

93 . 

Mettā vassena temetu, pajjuntoviya sabbadhi; 

Mākiñci parivajjehi, evaṃ mettā subhāvitā. 

94 . 

Pañcā nodhi sattodhisā, siyuṃ dvādasapuggalā; 

Ntu catūhesu bhāvetvā, aṭṭhatālīsakā siyuṃ. 

95 . 

Dasakedisi tāmettā, catussata asītiyo; 

Aṭṭhatālīsāhi pañca, satā ṭṭhavīsa sādhikā. 

96 . 

Dukkhite karuṇaṃ brūhe, muditaṃ sukhite jane; 

Mettāceva upekkhāca, ubho ubhosu bhāvitā. 

97 . 

Brahmavāsīti vattabbo, tesvaññatara vāsito; 

Gandhabhūtesu so loke, brahmāviya virocati. 

Appamādāvaha pakiṇṇakaniddesa 

1 . 

Saṃvijjanti dha lokasmiṃ, 

Bahū jīvitakappanā; 

Gahetvā patta muñcho yo, 

Jīvikānaṃ sa lāmako. 

2 . 

Sukulāca tadupagā, kāmabhogā napekkhino; 

Na bhayaṭṭā na iṇaṭṭā, neva ājīva kāraṇā. 

3 . 

Nālaṃva gihinā brahma, cariyāya akhaṇḍitaṃ; 

Gharāvāso tisambādho, pabbajjāva nirālayā. 

4 . 

Bhavapaṅkā pamuccāma, tivittiṇṇā bhayānakā; 

Paṭipatti yimāyāti, katvā tadupagā ime. 

5 . 

Uttiṭṭhe nappamajjeyya, dhammaṃ caritaṃ sucare; 

Dhammacārī sukhaṃseti, asmiṃloke paramhica. 

6 . 

Svāgatā vata tebhikkhū, pattā sambuddhaputta taṃ; 

Gihi bandhana pucchijja, sukhitā sāsane ratā. 

7 . 

Katapuñña visesāva, ete suladdha dullabhā; 

Chaṭṭetvāpi mahārajjaṃ, nedisaṃ laddha maññadā. 

8 . 

Svāgatā sugatī hontu, māduggatī pamādino; 

Dussīlā ce gamissanti, apāyaṃ tibhayānakaṃ. 

9 . 

Gihibhogā parīhinno, sāmaññattañca dūbhato; 

Paridhaṃsamāno pakireti, chavālātaṃva nassati. 

10 . 

Kuso yathā duggahito, hatthamevā nukantati; 

Sāmaññaṃ dupparāmaṭṭhaṃ, nirayā yupa kaḍḍhati. 

11 . 

Yaṃkiñci sithilaṃ kammaṃ, saṃkiliṭṭhañca yaṃkataṃ; 

Saṅkassaraṃ brahmacariyaṃ, nataṃhoti mahapphalaṃ. 

12 . 

Kariyāce kariyā venaṃ, daḷhamenaṃ parakkame; 

Sithilohi paribbajo, bhiyyo ākirate rajaṃ. 

13 . 

Iti vuttaṃ munindena, nussaraṃ ani vattito; 

Sadā alina cittena, careyya buddhasāvako. 

14 . 

Rāgaṃ asubhacintāya, dosaṃ mettāya vāraye; 

Maraṇena dhajaṃmānaṃ, sambuddhe tikkha saddhiko. 

15 . 

Asubhā kāmavitakkaṃ, mettā byāpāda takkitaṃ; 

Vihiṃsaṃ karuṇāyeva, nivāreyya sadāsato. 

16 . 

Buddhāṇatti sadātīto, micchāvitakka pīḷito; 

Pāpadhammehi saṃkiṇṇo, soniccāpāya gāmiko. 

17 . 

Dhovitvā pattimalāni, punātikkama saṃvuto; 

Micchāvitakka sañchedī, dūro apāya gāmito. 

18 . 

Khīṇāsavatta buddhattaṃ, niyyānika ntarā yikaṃ; 

Sīhanādaṃ catuṭṭhāne, vesārajjo jino nadi. 

19 . 

Sīlaṃ niyyānikaṃ nāma, āpatti antarāyikaṃ; 

Antarāya manāpajja, niyyāneva patiṭṭhatu. 

20 . 

Niyyānikāca asubhā, subhasaññā ntarāyikā; 

Antarāya manāpajja, niyyāneva patiṭṭhatu. 

21 . 

Nānāpatti pakiṇṇopi, pārājikā vasesako; 

So mityatta paṇīdhīhi, lajjīyeva visodhako. 

22 . 

Alajjīkamma kiṇṇopi, 

Saṃvejetvā sumittiko; 

Lajjīyeva visodhento, 

Matakova asodhako. 

23 . 

Yo pubbeva pamajjitvā, pacchāso nappamajjati; 

Somaṃ lokaṃ pabhāseti, abbhāmuttovacandimā. 

24 . 

Dhuraṃkatvā dhipatayo, yo puññesu parakkame; 

Tassa niyyānikaṃ kammaṃ, kiṃnāmakaṃ nasijjhate. 

25 . 

Paccate munino bhattaṃ, thokaṃthokaṃ ghareghare; 

Piṇḍikāyeva jīvantu, māpajjantu anesanaṃ. 

26 . 

Dhoveyyā pattimagāni, vuṭṭhāna desanambuhi; 

Saṃvarissanti cittena, sīlaṃ dhotassa nimmalaṃ. 

27 . 

Buddhāṇātikkamāpatti , niggahe rāgadosake; 

Natthi sañcicca āpatti, lajīva so pavuccati. 

28 . 

Vāṇijja kasikādīhi, nāhāreṭṭhi dhasāsane; 

Dhura dvayaṃva kiccaṃ taṃ, nāññakiccehi hāpaye. 

29 . 

Niggaṇheyya sakaṃcittaṃ, kiṭṭhādiṃ viya duppasuṃ; 

Satimā sampajānoca, care sabbiriyāpathe. 

30 . 

Yathā thambhe nibandheyya, vacchaṃ damaṃ naro idha; 

Bandheyyevaṃ sakaṃcittaṃ, satiyā rammaṇe daḷhaṃ. 

31 . 

Adhisīlādhicittānaṃ, adhipaññāya sikkhanaṃ; 

Bhikkhu kiccattayaṃ etaṃ, karontova subhikkhuko. 

32 . 

Pañcāṭṭha dasa sīlāni, nādhisīlaṃ taduttari; 

Pātimokkhaṃ adhisīlaṃ, pabbatā dhika meruva. 

33 . 

Pātimokkhaṃ visodhento, appeva jīvitaṃ jahe; 

Paññattaṃ lokanāthena, nabhinde sīlasaṃvaraṃ. 

34 . 

Sīlenā tikkamaṃ thullaṃ, pariyuṭṭhaṃ samādhinā; 

Paññāyā nusayaṃ saṇhaṃ, kilesaṃ bhikkhu bhindati. 

35 . 

Sāsanassādi sīlaṃva, majjhe tassa samādhiva; 

Paññāva pariyosānaṃ, kalyāṇāva imetayo. 

36 . 

Mahāpuññe ṭhitaṃ sīlaṃ, samādhi appanā gataṃ; 

Catumagga yutā paññā, etaṃ sikkhattayaṃ mataṃ. 

37 . 

Sīlanalakkhaṇaṃ sīlaṃ, dussīlya dhaṃsanaṃ rasaṃ; 

Hirottappa padaṭṭhānaṃ, suci paccupaṭṭhānakaṃ. 

38 . 

Sasīlagutti nāthoca, dunnigaho visārado; 

Dhammaṭṭhītīti pañcete, guṇā venayike matā. 

39 . 

Ādi kalrāṇa saṃvedī, sīlamattaṭṭha bhikkhavo; 

Uddhaṃ kalyāṇa lābhāya, alino anivattiko. 

40 . 

Dhovitvā pattimalāni, vuṭṭhāna desana mbuhi; 

Suddhasīle ṭhitoyeva, evaṃ cinteyya paññavā. 

41 . 

Sampuddhorasa puttāva, buddhurojā nussāvanā; 

Sambhūtā pitu dāyādā, puttānāma sabhāvato. 

42 . 

Khīraṃ pitvāva jīvanti, jātāpi idha puttakā; 

Pariyatti jinakkhīraṃ, pitvāva jinaputtakā. 

43 . 

Dāyoca nāma buddhassa, dhammāmisa vasādvidhā; 

Maggañāṇā dayo dhammo, cattāro paccayāmisā. 

44 . 

Cira māmisa dāyādā, rājapūjādi gāhino; 

Dāyā missaggahaṃ nicchi, saddhamma garuko jino. 

45 . 

Lakkha kappa catussaṅkhya, kālaṃ vicita niccitaṃ; 

Dhammadāyaṃ navindamhā, buddhaputtāpi yemayaṃ. 

46 . 

Buddhavārita dāyādā, saddhammadāya bāhirā; 

Puttāpi satthudāsābhā, bhuttamattā hi dāsakā. 

47 . 

Bhaddanta rāhulasseva, dāyaṃ nopi adā jino; 

Nādiyimhā pamādāya, taṃ dāyaṃ kusalantakaṃ. 

48 . 

Dhammadāyādā mebhikkhave tumhebhavatha, 

Māāmisa dāyādā; 

Iti vuttaṃ munindena, 

Sāvakesu dayāvatā. 

49 . 

Imāya buddhavācāya, buddhasantaka taṃ sare; 

Dvinnaṃ āmisaa dāyāda, bhāvassaca nivāraṇaṃ. 

50 . 

Rajje caṇḍālaputtāva, saddhammacakka vattino; 

Puttā hontāpi dāyesmiṃ, nirāsā tiva ninditā. 

51 . 

Micchājīva samāpannā, accāsā paccayāmise; 

Mahājānīya sampattā, moghakatvā tidullabhaṃ. 

52 . 

Gihikāme pahāyāgo, paravantosu laggito; 

Gaṅgātiṇṇo taḷākamhi, nimuggovā tinindito. 

53 . 

Cīvare piṇḍapāteca, paccaye sayanāsane; 

Etesu taṇha mākāsi, mālokaṃ punarāgami. 

54 . 

Itivuttā nusārena, paccavekkhaṇa suddhiyā; 

Āmisesu hane āsaṃ, puttamaṃsu pamaṃ saraṃ. 

55 . 

Seyyo ayoguḷo bhutto, 

Tatto aggisikhūpamo; 

Yañce bhuñjeyya dussīlo, 

Raṭṭhapiṇḍaṃ asaññato. 

56 . 

Itivuttaṃ nucintento, vajje dussīla bhāvato; 

Sīle ṭhitova bhuñjeyya, māditta guḷakaṃ gili. 

57 . 

Annāna matho pānānaṃ, 

Khādanīyāna mathopi vatthānaṃ; 

Laddhāna sannidhiṃ kariyā, 

Naca parittase tāni alabhamāno. 

58 . 

Aññāhi lābhupanisā, aññā nibbāna gāminī; 

Sakkāraṃ nābhinandeyya, viveka manubrūhaye. 

59 . 

Akatvā āmise āsaṃ, 

Saddhammeyeva āsiko; 

Appamatto samāraddho, 

Dhammadāyaṃ labhissati. 

60 . 

Pariyattiṃ vinā seyyaṃ, nalabhanti budhāapi; 

Seyyatthikova sikkheyya, neva pūjādi kāraṇā. 

61 . 

Bhavanissaraṇatthaṃva , sikkhe nā laggadūpamo; 

Tathūpamāya sikkhanto, apāyesu patissati. 

62 . 

Sikkhitena amānatthaṃ, nasādhu mānathaddhiko; 

Mudubhāvāya sikkhitvā, damento muduko bhave. 

63 . 

Rāgaṃ dosaṃ dhajaṃmānaṃ, sikkhantopi vivajjaye; 

Daharāpi hi miyyanti, natthi vassaggato mataṃ. 

64 . 

Saddhaṃtikkheyya buddhena, rāgaṃ asubha cintayā; 

Maraṇena dhajaṃmānaṃ, dosaṃ mettāya vāraye. 

65 . 

Etehi caturakkhehi, ganthaṃ sikkheyya saṃ vuto; 

Sikkhantassehi rakkhehi, nakoci saṃkilesiko. 

66 . 

Buddhavācampi sajjhāya, etepi manasīkara; 

Vutto dhammavihārīti, ediso sāsane varo. 

67 . 

Garūna mupadesena, 

Caturakkho susīlavā; 

Appassutopi pāsaṃso, 

Bhiyyoyeva bahussuto. 

68 . 

Sātaṃ sevakkhaṇevappaṃ, taṃhetvā nantādukkhanti; 

Dhīro āsaṃ hane kāme, khuradhāramadhūpame. 

69 . 

Yodha kāme sukhaṃmaññi, 

Na so dukkhā vimuccati; 

Mātāhi byaggha manvento, 

Vacho mutto kathaṃbhayā. 

70 . 

Tiracchā peta laddhabbe, nāsaṃ kāmasukhe kare; 

Bhāyitabba sukhaṃ tañhi, tasmiṃ laggā mahātapā. 

71 . 

Laddhā kāmasukhaṃ bālā, pamodanti napaṇḍitā; 

Pasupakkhībhi laddhabbaṃ, anantadukkha kāraṇaṃ. 

72 . 

Laddhā dhammaratiṃviññū, modanti na apaṇḍitā; 

Anoma satta paribhogaṃ, bhaganissaraṇāvahaṃ. 

73 . 

Hīnakammaṃ paṭicchannaṃ, kāmassādaṃ napatthaye; 

Dhamme pītiñca pāmojjaṃ, pattheyya sādhusampato. 

74 . 

Pariggaṇhanti yekāme, hiṃ santite tadatthikā; 

Pariccattaṃ na hiṃ santi, muttaṃ vaṇṇenti sādhavo. 

75 . 

Niccupakkamma puṭṭhopi, kāyo verīvasā nugo; 

Aciraṃyeva bhūsāyī, yuttova ta mupekkhituṃ. 

76 . 

Rakkhitopi aguttova, kāyo bhayamukhe ṭhito; 

Tasmā kāya mupekkhitvā, caredhamma machambhito. 

77 . 

Puṭṭho puṭṭhopi yaṃkāyo, bhuvi rogāsayīsayī; 

Kataṃkataṃ mudhāto na, tadatthaṃ duccare care. 

78 . 

Pāpaṃ karoti yobālo, 

Puṭṭhuṃ kāyaṃ tidubbharaṃ; 

Bhūmyaṃ kāyaṃ ṭhapetvāna, 

Anātho so apāyiko. 

79 . 

Verīvasā nugaṃ kāyaṃ, 

Bālo poseti duccaro; 

Posento niraye pakko, 

Kāyo bhūmyaṃ vikāragū. 

80 . 

Pāpaṃ mākara kāyatthaṃ, kāyo verī vasānugo; 

Bhūmyaṃ sessati vekārī, pāpiko nirayaṃ gato. 

81 . 

Amayhaṃ mayhasaññāya, 

Kāyaṃ rogavasānugaṃ; 

Posaṃ patto mahājāniṃ, 

Nokāso dhamma mikkhituṃ. 

82 . 

Kāyāpekkhāya nokāso, 

Dhammaṃ daṭṭhuṃ rahogato; 

Upekkhāyeva okāso, 

Dukkhitā mha apekkhayā. 

83 . 

Citta saṃsodhakā pakkā, kāyasaṃsodhakā navā; 

Sodhe cittaṃva pakkatthaṃ, nakāyaṃ bhavabhīruko. 

84 . 

Cittasaṅkharaṇaṃ sādhu, taṃ saṅkhataṃ pabhassaraṃ; 

Nasādhu kāyasaṅkhāro, saṅkhatopyasubhova so. 

85 . 

Sabhāva malinaṃ kāyaṃ, nimmalāya kathaṃ kare; 

Āgantumalinaṃ cittaṃ, sakkā kātuṃ sunimmalaṃ. 

86 . 

Ādhibyādhi parotāya, ajjasvevā vināsinā; 

Kohināma sarīrāya, dhammāpetaṃ samācare. 

87 . 

Sabhāvajegucchaṃ kāyaṃ, sobhetuṃnevasakkuṇe; 

Cittaṃ vā laṅkataṃ sobhaṃ, sīlādi gandhavāsitaṃ. 

88 . 

Sace bhāyatha dukkhassa, sace vo dukkha mappiyaṃ; 

Mākattha pāpakaṃ kammaṃ, āvivā yadivā raho. 

89 . 

Kilesā gantumalaṃcittaṃ, pabhassara sabhāvikaṃ; 

Tadāgantumalaṃ dhova, cittaṃ dhote pabhassaraṃ. 

90 . 

Kilesā gantumalaṃcittaṃ, upakkamena sodhaye; 

Suvisuddha manāyeva, uttariṃsu bhavaṇṇavā. 

91 . 

Kāye malamupekkhāya, citte malaṃva dhovatu; 

Citte hi nimmalesanto, pūtikāyopi pūjito. 

92 . 

Kāyarogaṃ titikkhāya, cittarogaṃ cikicchatu; 

Sukhito kāyarogīpi, citte nirāmaye sati. 

93 . 

Kāyaroge bahū vejjā, buddhuttiva manogade; 

Idhāpi kāyiko santo, anantāva manorujā. 

94 . 

Sīsadaḍḍha mupekkhāya, nibbātu rāgapāvakaṃ; 

Khippaṃ asubha saññāya, niccadaḍḍhaṃ bhavebhave. 

95 . 

Subhāya uṭṭhitaṃ rāgaṃ, asubhāya nivāraye; 

Sorāgo sāditaṃ jantuṃ, catvāpāyaṃ nayissati. 

96 . 

Paṇḍitānaṃ malaṃ māno, sottukkaṃsena pākaṭo; 

Mākho attāna mukkaṃse, māvibhāve sakaṃmalaṃ. 

97 . 

Guṇaṃ paṭicca guṇīnaṃ, ahaṃmāno samuṭṭhahe; 

Maraṇaṃ anucintāya, dhajaṃmānaṃ nipātaya. 

98 . 

Eko kāyavivekesī, katvā kilesaniggahaṃ; 

Vase cittavivekesī, ubho padhi vivekādā. 

99 . 

Adiṭṭhe asute ṭhāne, vaseyya mocanatthiko; 

Assādaṃhi nivāretuṃ, diṭṭhe sute tidukkaraṃ. 

100 . 

Adiṭṭhe asute raññe, vaseyyi ndriyagopako; 

Vāretuṃ visayākiṇṇe, cakkhusotaṃ tidukkaraṃ. 

101 . 

Rāgaṃ asati uppannaṃ, santābhujena vāraye; 

Bāhire rāga muppannaṃ, anto asubhacintayā. 

102 . 

Rāgaṃ chindāti buddhāṇaṃ, saraṃ bhikkhu rahogato; 

Passaṃ kāyedha jegucchaṃ, labheyyā siṭṭhamocanaṃ. 

103 . 

Kāyaṃ asubhatopassa, kallakāleva dassanaṃ; 

Moghaṃ kālaṃ nakhīyeyya, bhaveyyuṃsvepiāturā. 

104 . 

Kāyaṃ jegucchatopassa, bālyanto paccavekkhiya; 

Ādo kiñci jigucchāya, jiguccheyyāyatiṃ bhusaṃ. 

105 . 

Kāyādinava mikkheyya, dāni kiñcipi dassanaṃ; 

Āyatiṃ maggalābhāya, bhaveyya upanissa yo. 

106 . 

Itthīna maṅgamaṅgāni, napasseyya nacintaye; 

Tadāsā ubhato bhaṭṭhā, sugatyā sāsanāpica. 

107 . 

Itthirūpa sarākaḍḍhā, bhaṭṭhā bahūva sāsanā; 

Ihāpi dukkhitā hutvā, te pecca atidukkhino. 

108 . 

Puṃmano pariyādāya, itthirūpasarā ṭhitā; 

Tassama mañña mekampi, navijjateva sabbadhi. 

109 . 

Sallape asihatthena, pisācenāpi sallape; 

Āsade āsivisepi, aggikkhandhepi āsade; 

Natveva mātugāmena, ekekāya supesalo. 

110 . 

Kāmaṃ asubhacintāya, byāpādaṃ snehacetasā; 

Vihiṃsaṃ karuṇāyehi, vitakkaggī tayosame. 

111 . 

Asameta vitakkaggī, thusarāsimhi khāṇuva; 

Athirā sāsane tāpī, tepacchāatitāpino. 

112 . 

Asubhā pagame lokā, taṃ mettāyupasaṅkame; 

Subhāvitāhi etāhi, jaheloke piyāpiyaṃ. 

113 . 

Gataṭṭhitādo uppanne, vitakkaggī tayo same; 

Ātāpī pahitattoti, evaṃbhūto pavuccati. 

114 . 

Vivādappatto dutīyo, keneko vivadissati; 

Tassate saggakāmassa, ekatta muparocitaṃ. 

115 . 

Sinihappatto dutīyo, kamekā sinihissati; 

Tassate mokkhakāmassa, ekatta muparocitaṃ. 

116 . 

Purato pacchatovāpi, aparo ce navijjati; 

Tasseva phāsu bhavati, ekassa vasato vane. 

117 . 

Sukhañca kāma mayikaṃ, dukkhañca pavivekikaṃ; 

Pavivekaṃ dukkhaṃ seyyo, yañce kāmamayaṃ sukhaṃ. 

118 . 

Yoca vassasataṃ jīve, apassaṃ udayabbayaṃ; 

Ekāhaṃ jīvitaṃ seyyo, passato udayabbayaṃ. 

119 . 

Suññāgāraṃ paviṭṭhassa, santacittassa bhikkhuno; 

Amānussī rati hoti, sammādhammaṃ vipassato. 

120 . 

Yatoyato sammasati, khandhānaṃ udayabbayaṃ; 

Labhati pītipāmojjaṃ, amataṃ taṃ vijānataṃ. 

121 . 

Iccuttaṃ dhammapāmojjaṃ, vivekajaṃ rasādhikaṃ; 

Icchanto sīlavā bhikkhu, anivattita vīriyo. 

122 . 

Vanā vāse vasitvāna, appicchādiguṇāvaho; 

Pali bodhe samucchijja, bhāveyyevaṃrahogato. 

123 . 

Kāye jegucchapuñjāni, rūpaṃ ruppanabhāvato; 

Tassitā vedanā saññā, saṅkhārāca tatopare. 

124 . 

Viññāṇañca imepañca, khandhā rāsatthato matā; 

Tecānicca dukkhā nattā, upādā vayadhammino. 

125 . 

Pheṇapiṇḍū pamaṃ rūpaṃ, vedanā pupphuḷūpamā; 

Marīcikūpamā saññā, saṅkhārā kadalūpamā. 

126 . 

Māyūpamanti viññāṇaṃ, dassite sabba dassinā; 

Upamāhi samasse yya, pañcakkhandhe asārake. 

127 . 

Yāva byāti nimmissati, 

Koṭilakkhātahiṃkhaṇe; 

Khandhā bhijjanti hutvāna, 

Aniccānāma te tato. 

128 . 

Bhaya pīḷitato dukkhā, anattā avidheyyato; 

Khandhāva honti bhijjanti, añño koci nalabbhati. 

129 . 

Khandhā niccā khayaṭṭhena, bhayaṭṭhena dukhācate; 

Anattā sārakaṭṭhena, iti passe punappunaṃ. 

130 . 

Bhāṇūdaye kayaṃ enti, hemante patitussavā; 

Rāgā mānāca sabbevaṃ, satyā niccānupassane. 

131 . 

Sīhanādaṃ vanesutvā, saṃvejenti sasotakā; 

Vehapphalāpi lokevaṃ, jinerita tilakkhaṇaṃ. 

132 . 

Vedanādīni nāmāni, nāmarūpadvayaṃva te; 

Taṇhāvijjāca kammādi, nāmarūpassa paccayā. 

133 . 

Nāmarūpaṃ pariggayha, tato tassaca paccayaṃ; 

Hutvā abhāvato niccā, udayabbaya pīḷanā. 

134 . 

Dukkhā avasavattittā, anattātitilakkhaṇaṃ; 

Āropetvāva saṅkhāre, sammasanto punappunaṃ. 

135 . 

Pāpuṇeyyā nupubbena, 

Sabbasaṃyojana kkhayaṃ; 

Tampatto arahā bhikkhu, 

Bhavatiṇṇo sunibbuto. 

136 . 

Natumhaṃ bhikkhave rūpaṃ, taṃ jahethāti vuttato; 

Memetanti upādānaṃ, pañcakkhandhe vināsaye. 

137 . 

Puttā matthi dhanā matthi, iti bālo vihaññati; 

Attāpi attano natthi, kutoputtokutodhanaṃ. 

138 . 

Iccutta manucintāya, attāti atthimetivā; 

Saññaṃ nāseyya khandhāva, atthīti ābhuje budho. 

139 . 

Khandhanāsa manābhujja, mato me puttako iti; 

Socanti paridevanti puttonatthi nasomato. 

140 . 

Bhijjamānesu khandhesu, attasaññī anattesu; 

Nādikāla viparitā, mahājānīyataṃ gatā. 

141 . 

Bhijjamānesu khandhesu, laggā rattā mamāyitā; 

Nārīpumādi saññāya, viparetā anādike. 

142 . 

Nādikāla viparito, attasaññī anattani; 

Bhijjamānesu khandhesu, jaha ttāti mamāyanaṃ. 

143 . 

Abhiṇhuppattiyāyeva, bhijjamāno naññayati; 

Aniccalakkhaṇaṃ channaṃ, taṃ cinteyya supaññavā. 

144 . 

Asanteyeva laggantā, namuccanti bhavattayā; 

Natthi santesu laggantā, rūpakkhandhā dike svidha. 

145 . 

Taṇhā gijjhati metanti, māno ahanti maññati; 

Diṭṭhi gaṇhāti attāti, ete papañcakā tayo. 

146 . 

Mame ta maha mattāti, papañcānaṃ vasānugo; 

Gaṇhanto bhava paṅkamhi, nimmuggova bhayānake. 

147 . 

Name nāhaṃ naattāti, etehi vivadaṃ kare; 

Vivadantāva muccanti, bhavapaṅkā bhayānakā. 

148 . 

Name nāhaṃ naattāti, daṭṭhabbanti jineritaṃ; 

Tatheva sabbadā maññe, mā papañca vasānugo. 

149 . 

Loko vivadi buddhena, nalokena kadāciso; 

Anattāti jinuddiṭṭhaṃ, loko attāti maññati. 

150 . 

Mo lokena samo hotu, 

Tassamo kiṃtaduttare; 

Andhibhūto ayaṃloko, 

Sambuddhassa virodhiko. 

151 . 

Sambuddhassa vasaṃ nvetu, sanjhādi bhayatajjito; 

Tabbasaṃyeva anvento, bhavatiṇṇo bhavissati. 

152 . 

Anattāti girā saccā, attāti vacanaṃ musā; 

Musāya vivade loko, buddhena sacca vādinā. 

153 . 

Turaṅgavajagāmamhā, purime camakya kānane; 

Vasatā aggadhammena, therena racito ayaṃ. 

154 . 

Arimatteyya buddhassa, 

Dhamma ssutakkhaṇe bhave; 

Khīṇāsavo mahāpañño, 

Puññena tena sāvakoti. 

Kāyapaccavekkhaṇā 

1 . 

Nādikāla viparita, jana bhūtattha dassino; 

Dātume kantikassādaṃ, satthu pādo timānito. 

2 . 

Sīse pilandiyā modī, sambuddha caraṇa mbujaṃ; 

Sādhu tuṭṭhikaraṃ brūmi, sukāya paccavekkhaṇaṃ. 

3 . 

Yoniso manasīkatvā, nādā viruddha maññitaṃ; 

Sādhavo ta mudikkhantu, mayāpi mandabuddhino. 

4 . 

Icchitabbāna māyattā, tesañca cayabhāvato; 

Tadākārena vattitā, kāyo jeguccha puñjako. 

5 . 

Punappunaṃva okkama, ñāṇa manto pavesiya; 

Bāhiraṃva anālamba, ikkhaṇā paccavekkhaṇā. 

6 . 

Maṃsacchanna ṭṭhirūpeva, manoja vāyu cālite; 

Nārī gatāti yācintā, neva sāpaccavekkhaṇā. 

7 . 

Saññādiṭṭhica cittañca, vipallāsā imetayo; 

Ta dākārena vattanti, avijjo ttharitā bhusaṃ. 

8 . 

Āsā viparite yesaṃ, 

Vipallāsāti tematā; 

Āsā āsisanā vuttā, 

Taṇhāyeva sabhāvato. 

9 . 

Asubheva subhamiti, anicceeva niccato; 

Dukkheyeva sukhaṃvāti, anattaniva attato. 

10 . 

Saññāṇaṃ dassanaṃ cintā, 

Dvādasā kārato tayo; 

Diṭṭhisā cādi maggena, 

Sesā sesehi vajjhitā. 

11 . 

Taṇhā tassi mametanti, māno maññi ahantica; 

Yassi diṭṭhica attāti, papañcā nāmime tayo. 

12 . 

Papañcanti saṃsāraṃ, tasmā papañcanāmakā; 

Bhavayante payojentā, mokkhaṃ nādaṃsu te ciraṃ. 

13 . 

Bhavapaṅke ni mujjantā, papañcānaṃ vasānugā; 

Cirassaṃ dukkhitā honti, ārā nibbānato tiva. 

14 . 

Name nāhaṃ naattāti, etehi vivadaṃ kare; 

Bhaṇḍantā vivadantā te, nibbānato adūrino. 

15 . 

Vipallāse papañceca, dvepiete pahātave; 

Sopaccavekkhitabbe vaṃ, kāyo jegucchapuñjako. 

16 . 

Kesā lomā nakhādantā, 

Taṇhāyāpica gocarā; 

Tasmā te daṭṭhukāmena, 

Taṇhā nivāritā sadā. 

17 . 

Laggikā chaviyaṃyeva, taṇhā bāhiragocarā; 

Tasmā ettha tacovāha, sambuddho na bahicchaviṃ. 

18 . 

Esā tacapariyanta, padenāpi nivāritā; 

Ato chavi manālamba, tacasīva manekare. 

19 . 

Jigucchitāni chādeti, aṭṭhi maṃsa tacādini; 

Ñāṇena chindi tabbāca, tasmā chavīti vuccati. 

20 . 

Chaviṃ chetvā tacaṃ passe, 

Taṃ chetvā maṃsakādayo; 

Gabbhevatthūni dīpena, 

Yathā paññāpadīpiko. 

21 . 

Jeguccho chaviyā kāyo, 

Asubhova subhāyate; 

Nicchavā tacamattena, 

Kathaṃ subhāyate ayaṃ. 

22 . 

Nhārubandho ṭṭhisaṅghāto, maṃsalohi ta limpito; 

Chaviyāva vimoheti, tacacchanno imaṃ pajaṃ. 

23 . 

Vaṇṇa saṇṭhāna toceva, 

Gandho kāsā sayehica; 

Jegucchā paṭikulyāca, 

Kesānāma na mepiyā. 

24 . 

Ekekaṃ manasīkatvā, naye nicceva mādinā; 

Bhāvetabbā samārambha, yathāpaññāyate tathā. 

25 . 

Pūritaṃ matthaluṅgassa, sīsaṭṭhipi jigucchitaṃ; 

Mukha nāsakkhi kaṇṇādi, chiddā vachidda duddasaṃ. 

26 . 

Pūti vāyu vicarita, kucchiṭṭhantāni lohitaṃ; 

Pittaṃ semhañca papphāsaṃ, hadayaṃ yakanampi dhī. 

27 . 

Anna pānaṃ manuññampi, kheḷa tinta madhopari; 

Dantehi pisitaṃ svāna, vamathūva jigucchitaṃ. 

28 . 

Yāvatāyu adhotevā, māsaye gilitaṃ ṭhitaṃ; 

Kimikūla samākiṇṇe, tahimevā sitāsitaṃ. 

29 . 

Etaṃ udariyaṃ nāma, tamhā pakkāsayaṃ gataṃ; 

Dinaccaye karīsantaṃ, sā sayaṃ taṃdvayampi dhī. 

30 . 

Pakāsetvā paveseti, annapānaṃ mahārahaṃ; 

Paṭicchanno niharati, tameva nto ṭhitaṃ jano. 

31 . 

Pavese taṃ parivato, 

Nihareko raho lino; 

Manuññaṃva pavīsante, 

Nikkhamante jigucchitaṃ. 

32 . 

Jeguccha paṭikulyāni, maṃsanhāru tacaṭṭhini; 

Napiyāni na tuṭṭhāni, nevaitthī napūpiso. 

33 . 

Hattha pāda mukhādīni, 

Natthaññāni jigucchitā; 

Tatthā kumārikā kaññā, 

Mohena atthisaññitā. 

34 . 

Paccekaṃ vinibhuttesa, kesa loma nakhādisu; 

Natthikaññā kumārīvā, sampiṇḍitesu sā kuto. 

35 . 

Ākāsoyeva kāyāṅkhyo, 

Tacādi parivārito; 

Tathāsīsaṃ mukhaṃhattho, 

Pādoru kaṭiādayo. 

36 . 

Thambhādīsviva gehoti, 

Piṇḍite svesu sammuti; 

Kāyoti itthiposoti, 

Saṃmuḷho tāyarajjati. 

37 . 

Santaṃ cinteyya nāsantaṃ, santaṃ cintayato sukhaṃ; 

Asantaṃ anucintento, nānādukkhehi tappati. 

38 . 

Javatyā vijjamāneva, nāvijjā vijjamānake; 

Tasmātaṃnāmako moho, taṇhāpica tadanvitā. 

39 . 

Puṃkāyovāthīkāyovā , malāsucijigucchito; 

Tassamaṃ natthigārayhaṃ, yvāmalampi malaṃkare. 

40 . 

Natthi kāyasamoverī, 

Mahānatthakaro cīraṃ; 

Natthi kāyasamo vañco, 

Asubhova subhāyate. 

41 . 

Thīpuṃ saparakāyoti, passatipi napassati; 

Jeguccha paṭikulyoti, sammā passati passati. 

42 . 

Subhosubhoti maññantā, 

Dhīti dhīti jinerite; 

Lokālokā nadhīyesaṃ, 

Bhavā bhavā vacārino. 

43 . 

Bhiyyobhiyyova rāgaggi, 

Subhosubhotipassato; 

Mandomandova soaggi, 

Dhīvadhīvavipassato. 

44 . 

Bahussutopi bālova, asubhe subhamaññako; 

Asubhoti vipassanto, appassutopipaṇḍito. 

45 . 

Yoca sippāni jāneyya, satāni sahassānipi; 

Kāyekajānanaṃ seyyo, yañce añña vijānaṃnaṃ. 

46 . 

Kāyamekampi naññāmi, buddhāladdhanayo api; 

Sutāca paṇḍitātyamhā, yuttoyevā tilajjituṃ. 

47 . 

Subhatoyeva maññāmi, evaṃ jigucchitampinaṃ; 

Mañca ñe paṇḍito tyāhu, alamevātilajjituṃ. 

48 . 

Kāye asubhasaññaṃyo, nalabhāmi kadācipi; 

Suladdha sugato vādo, svārahovātilajjituṃ. 

49 . 

Kāyena saṃsarantopi, tadākāraṃ yathātathaṃ; 

Bhavebhave ajānanto, mamāyitvāva taṃ cajiṃ. 

50 . 

Kāyena saṃsarantopi, naññā kāya jiguccataṃ; 

Niccupādā mamāyanto, piyāyitvāva taṃ cajiṃ. 

51 . 

Kubhāraṃ sārasaññāya, piyāyitvāva hiṃsakaṃ; 

Anantadukkha māpādiṃ, vipallāso bhavebhave. 

52 . 

Mahājānīya pattoti, saṃvejetvā sakaṃmanaṃ; 

Dirokata jinovādo, anivattita vīriyo. 

53 . 

Adiṭṭhapubba metassa, tathākāraṃva passatu; 

Kicca mañña mupekkhāya, saṃsāra bhaya bhīruko. 

54 . 

Yañhikiccaṃ apaviṭṭhaṃ, akiccaṃ pana kayirā; 

Unnaḷānaṃ pamattānaṃ, tesaṃ vaḍḍhanti āsavā. 

55 . 

Yesañca susamāraddhā, niccaṃ kāyagatā sati; 

Akiccaṃ te nasevanti, kicce sātata kārino; 

Satānaṃ sampajānānaṃ, atthaṃ gacchanti āsavāti. 

56 . 

Thomentā soṇṇaṃ kāyora, 

Mukhakkhi tyādinā imaṃ; 

Ratte muṭṭhe karontete, 

Aññejane sayaṃviya. 

57 . 

Kāyasobhya pakāsetā, 

Vācā ve māradesanā; 

Tadasobhya pakāsetā, 

Vācā sammuddha desanā. 

58 . 

Asubhoti jinuddiṭṭhaṃ, kāyaṃ subhoti gāhino; 

Saṃmuḷhāte na muccanti, bhavā buddha virodhino. 

59 . 

Asubhoti jinuddiṭṭhaṃ, kāyaṃ tatheva gāhino; 

Paṇḍitā teva muccanti, bhavā buddhamatānugā. 

60 . 

Sodhentelaṅkaronteva , malāsavantikāyato; 

Alaṃ kāyavisodhena, bālova taṃ garuṃ karo. 

61 . 

Gopenteva arogāya, 

Kāyo rogenasaṃvase; 

Gāyaguttaṃ mudhāyeva, 

Cittaguttaṃva sātthakaṃ. 

62 . 

Candanādi vilittopi, 

Muttomaṇi vibhūsito; 

Taṃsabhāvova sokāyo, 

Vissavanto tatotato. 

63 . 

Patiteca apatite, 

Viseso natthi kiñcipi; 

Kāyo cemanuñño tamhā, 

Patitopi tathāsiyā. 

64 . 

Kāyo manussajātīnaṃ, tiracchāna ttabhāvato; 

Jegucchita tarohoti, dubbisodhoca dubbharo. 

65 . 

Yathājātena kāyena, sakkā viharituṃ naca; 

Paccahaṃ sodhanīyoca, dhovana majjanādibhi. 

66 . 

Rattaṃ pātuṃ chaviṃ chetvā, sakkā ḍaṃsādayopinaṃ; 

Chetvā maṃsa ṭṭhikādīni, dhīro nālambituṃ kathaṃ. 

67 . 

Lagganti chavimatte ye, makkhikā sedapā yathā; 

Thīpuṃ mukhādi saññāya, te pamuḷhā mahātapā. 

68 . 

Cārī agocare kāme, laggālepe kapīriva; 

Bahūhi pīḷitā rīhi, maranti atidukkhino. 

69 . 

Rāgāriṃ dujjayaṃ jeyyuṃ, jayabhummāsubhe carā; 

Sītānissita laṭukī, senakaṃva mahabbalaṃ. 

70 . 

Kāyadhi ggocaro veso, 

Jayabhūbuddha duttiyā; 

Ettheva gocarā hontu, 

Mābho kāme jayatthikā. 

71 . 

Kāyā subhaṃ vipassantu, dibba kkhināpya passiyaṃ; 

Āyatiṃ maggalābhāya, taṃ dassanaṃ bhavissati. 

72 . 

Dhīcakkhunāva dhikkāyaṃ, passe na maṃsacakkhunā; 

Ummilitvāva dhīcakkhuṃ, vivekaṭṭho udikkhatu. 

73 . 

Pañcaṅgāni yathā kummo, cakkhādīni nigūhaye; 

Verī labhatu mokāsaṃ, pañcadvārā arakkhitā. 

74 . 

Cakkhurūpena saṃvāsā, rāgaputtaṃ vijāyati; 

Mahānatthakaro soca, saṃvāsaṃ tena vāraye. 

75 . 

Rūpādīsusañjantīti, sattā itthyādi saññāya; 

Natveva khandhasaññāya, taṃsaññihi virāgino. 

76 . 

Sakāyeparakāyeca , 

Āsaṃ chindeyya paṇḍito; 

Āsaṃ chetvā sukhaṃseti, 

Āsāya dukkhitā pajā. 

77 . 

Dassane savane kāya, 

Saṃsagge methunepica; 

Nirāso sukhito hoti, 

Anirāsotidukkhito. 

78 . 

Bahīva sodhitaṃ yassa, na vanto jeguccha puñjakaṃ; 

Taṃkāyaṃ asutaṃjāna, tanurāgo siyāttani. 

79 . 

Kāyevirāga micchanto, nupasseyya tadantaraṃ; 

Antodassī atappanto, labhe saṃsāramocanaṃ. 

80 . 

Sattā sattā bahiṭṭhevā, sāraṃsāraṃ mamāyino; 

Santosanto vipassanto, navānavāyatiṃbhave. 

81 . 

Alaṃ alaṃ katvā kāyaṃ, malāmalāsavantito; 

Sobhaṃ sobhaṃ naye ṭhānaṃ, manaṃ manaṃ pyalaṃ kataṃ. 

82 . 

Saṃsaggajātassa bhavanti snehā, 

Snehānvayaṃ dukkha midaṃ pahoti; 

Ādinavaṃ snehajaṃpekkha māno, 

Eko carekhagga visāṇa kappo. 

83 . 

Khiṭṭā rati hoti sahāya majjhe, 

Puttesuca vipulaṃ hoti pemaṃ; 

Piyavippayogaṃ vijigucchamāno, 

Eko care khaggavisāṇa kappo. 

84 . 

Vaṃso visāloyathā visatto, 

Puttesu dāresuca yāapekkhā; 

Vaṃsakaḷirova asajjamāno, 

Eko care khaggavisāṇa kappo. 

85 . 

Kāmaṃ kāmaya mānassa, tassacetaṃ samijjhati; 

Addhā pītimano hoti, macco laddhā yadicchati. 

86 . 

Tassace kāmayānassa, chandajātassa jantuno; 

Tekāmā parihāyanti, sallaviddhova ruppati. 

87 . 

Yokāme parivajjeti, sappasseva padā siro; 

Somaṃ visattikaṃ loke, sato samativattati. 

88 . 

Khettaṃ vatthuṃ taḷākaṃvā, gavassaṃ dāsaporisaṃ; 

Thiyo bandhū puthukāme, yonaro anugijjhati. 

89 . 

Abalā naṃ balīyanti, maddantenaṃ parissayā; 

Tatonaṃ dukkhamanveti, nāvaṃ bhinna mivodakaṃ. 

90 . 

Tasmājantu sadāsato, kāmāni parivajjaye; 

Te pahāya tare oghaṃ, nāvaṃ sitvāva pāragū. 

91 . 

Kāmato jāyate soko, 

Kāmato jāyate bhayaṃ; 

Kāmato vippamuttassa, 

Natthi soko kuto bhayaṃ. 

92 . 

Subhānupassiṃ viharantaṃ, indriyesu asaṃvutaṃ; 

Bhojanamhi amattaññuṃ, kusitaṃ hīna vīriyaṃ; 

Taṃve pasahati māro, vāto rukkhaṃva dubbalaṃ. 

93 . 

Asubhānupassiṃ viharantaṃ, indriyesu susaṃvutaṃ; 

Bhojanamhica mattaññuṃ, saddhaṃ āraddha vīriyaṃ; 

Taṃve nappasahati māro, vāto selaṃva pabbataṃ. 

94 . 

Yathā agāraṃ ducchannaṃ, vuṭṭhi samati vijjhati; 

Evaṃ abhāvitaṃ cittaṃ, rāgo samativijjhati. 

95 . 

Tadevaṃ paccavekkhanti, ye te rāgaggidubbalā; 

Patiṭṭhaṃ sāsane laddhā, nukkaṇṭhā nalasā ratā. 

96 . 

Buddhāvādaṃ labhitvāpi, nāhaṃsakkā navomhiti; 

Dosaṃ taṇhaṃ anāsento, paripakko kadābhave; 

Puññakammaṃ akaronto, paravajjaṃ akhamanto. 

97 . 

Kāya saṅkhārikā taṇhā, nīcānīcakarāca sā; 

Cittasaṅkhārikā saddhā, uccā uccakarāca sā. 

98 . 

Dassanīye ratā taṇhā, saddhāsvācārabhattikā; 

Vikiṇṇacārikā taṇhā, saddhā visadacārinī. 

99 . 

Manokilesikā taṇhā, sānugānanta dukkhadā; 

Cittappasādikā saddhā, attānuga sukhāvahā. 

100 . 

Taṇhā saddhāna miccevaṃ, visesaṃ jāna tatvato; 

Ñatvā taṇhaṃ vināseyya, saddhaṃbhāveyya cetasi. 

101 . 

Ucchukaṃ yantapattampi, sañcuṇṇitampi candanaṃ; 

Madhuraṃva sugandhaṃva, mettiva hiṃsitopi saṃ. 

102 . 

Attacchedampi vāseti, sugandheniva candanaṃ; 

Santo mettāsugandhena, attahiṃsampi vāsaye. 

103 . 

Kadācipi na duggandhi, sukkhaṃ cuṇṇampi candanaṃ; 

Tatheva dukkhapattopi, na santo pāpakārako. 

104 . 

Khame vajjaṃ kareyyatthaṃ, buddhakhanti manussaraṃ; 

Mettātintena verīpi, nupanāho siyattani. 

105 . 

Nagacchati ta makkoso, mamevā natthakārako; 

Iti ñatvāva sappañño, neva kkoseyya kiñcanaṃ. 

106 . 

Akkoso maṃ naāgacche, 

Tassevā natthakārako; 

Iti ñatvā titikkheyya, 

Na paccakkosanaṃ kare. 

107 . 

Akkosaka nayaṃ gaṇhi, 

Paccakkoso na so varo; 

Budho taṃ nānugāheyya, 

Mā sova pāpiyo bhave. 

108 . 

Taṇhāvijjāca mūlādve, saṃsāravisapādape; 

Sabbhatti saddhammassutaṃ, dveyeva madhurā phalā. 

109 . 

Sodhe citta mupakkamma, suddhaṃ upakkamena taṃ; 

Vahe sukhaṃ asaṅkheyyaṃ, dukkhaṃ asodhitaṃ mali. 

110 . 

Sodhitaṃ sugatiṃneti, duggatiṃva asodhitaṃ; 

Cittaṃ sodhetu mālimpe, rāgadosa malehi taṃ. 

111 . 

Dosejā nāsitā yena, 

Sāsanevatthi sonayo; 

Natthaññattha tamādāya, 

Budho nāsetu taṃdvayaṃ. 

112 . 

Ranakunavāsi katāvāse, daguṃcetī puratthime; 

Vasatā aggadhammena, therena racito ayanti. 


