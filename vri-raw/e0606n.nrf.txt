 

Namo tassa bhagavato arahato sammāsambuddhassa 

Kamalāñjali 

1 . 

Kamalāsana kamalāpati pamathādhipa vajirā, 

Yudhadānava manujoraga bhujagāsana patinaṃ; 

Makuṭāhita manidīdhiti bhamarāvali bhajitaṃ, 

Paṇamā’mahaṃ anaghaṃ muni caraṇāmala kamalaṃ. 

2 . 

Kamalālaya sadi’saṅkita kalamaṅgala ruciraṃ, 

Jutirañjitaṃ abhinijjita subhakañcana nalinaṃ; 

Janitā cira samaye nija pitu bhūpati namitaṃ, 

Paṇamā’mahaṃ anaghaṃ muni caraṇāmala kamalaṃ. 

3 . 

Saraṇāgata rajanīpati dinasekhara namitaṃ, 

Bhajitākhila janapāvanaṃ abhikaṅkhita sukhadaṃ; 

Vasudhātala sayamuggata sarasīruha mahitaṃ, 

Paṇamā’mahaṃ anaghaṃ muni caraṇāmala kamalaṃ. 

4 . 

Diradāsana tarupantika ghaṭitāsanaṃ abhayaṃ, 

Vijayāsana samadhiṭṭhita caturaṅgika viriyaṃ; 

Dharamānaka suriyehani vijitantaka dhajiniṃ, 

Paṇamā’mahaṃ abhipātita namuciddhaja vibhavaṃ. 

5 . 

Sadayodita piyabhārati vijitantaka samaraṃ, 

Dasapārami balakampita sadharādhara dharaniṃ; 

Girimekhala varavārana sirasānata caraṇaṃ, 

Paṇamā’mahaṃ abhinandita sanarāmara bhuvanaṃ. 

6 . 

Nikhilāsava vigame’nativimalīkata hadayaṃ, 

Tadanantara viditākhila matigocara visayaṃ; 

Visayīkata bhuvanattayaṃ atilokiya caritaṃ, 

Paṇamā’mahaṃ aparājitaṃ arahaṃ muniṃ asamaṃ. 

7 . 

Mudubhārati madhupāsita nalinopama vadanaṃ, 

Rucirāyata nalinīdala nibha locana yugalaṃ; 

Udayodita ravimaṇḍala jalitāmala niṭilaṃ, 

Paṇamā’maha akutobhayaṃ anaghaṃ muni pamukhaṃ. 

8 . 

Asitambuda rucikuñcita mudu kuntala lalitaṃ, 

Bhuvanodara vitatāmita jutisañcaya jalitaṃ; 

Madamodita diradopama gativibbhama ruciraṃ, 

Paṇamā’mahaṃ amatandada munipuṅgavaṃ asamaṃ. 

9 . 

Karuṇārasa paribhāvita savaṇāmata vacanaṃ, 

Virudāvali sataghosita yasapūrita bhuvanaṃ; 

Sumanohara varalakkhaṇa sirisañcaya sadanaṃ, 

Paṇamā’mahaṃ uditāmala sasimaṇḍala vadanaṃ. 

10 . 

Vinayāraha janamānasa kumudākara sasinaṃ, 

Tasināpaga parisosana satadīdhiti tulitaṃ; 

Tamanāsava munisevitaṃ apalokita sukhadaṃ, 

Paṇamā’mahaṃ aniketanaṃ akhilāgati vigataṃ. 

11 . 

Sahitākhila bhayabheravaṃ abhayāgata saranaṃ, 

Ajarāmara sukhadāyakaṃ anirākata karuṇaṃ; 

Tamupāsaka janasevita supatiṭṭhita caraṇaṃ, 

Paṇamā’mahaṃ ahitāpahaṃ anaghuttama caraṇaṃ. 

12 . 

Karuṇāmata rasapurita vīmalākhila hadayaṃ, 

Vihitāmita janatāhitaṃ anukampita bhuvanaṃ; 

Bhuvane sutaṃ avanīpati sata sevita caraṇaṃ, 

Paṇamā’mahaṃ anaghaṃ muniṃ aghanāsana caturaṃ. 

13 . 

Aratīrati paripīlita yatimānasa damanaṃ, 

Nijasāsana vinivārita puthutitthiya samaṇaṃ; 

Paravādika janatākata paribhāsita khamanaṃ, 

Paṇamā’mahaṃ atidevata vara gotama samaṇaṃ. 

14 . 

Saraṇāgata bhayanāsana vajirālaya paṇibhaṃ, 

Bhavasāgara patitāmita janatārana nirataṃ; 

Sirasāvahaṃ amalañjali puṭapaṅkaja makulaṃ, 

Paṇamā’mahaṃ akhilalāya vigataṃ muniṃ atulaṃ. 

15 . 

Vimalīkata janamānasa vigatāsava bhagavaṃ, 

Bhavapāraga vibhavāmata sukhadāyaka satataṃ; 

Paramādara garugārava vinataṃ jina payataṃ, 

Padapaṅkaja rajasā mama samalaṅkuru sirasaṃ. 

16 . 

Pavanāhata dumapallavaṃ iva nārata capalaṃ, 

Bhavalālasa malinīkataṃ ajitindriya nivahaṃ; 

Cira sañcita duritāhataṃ anivārita timisaṃ, 

Vimalīkuru karuṇābhara sutaraṃ mama hadayaṃ. 

17 . 

Adaye dayaṃ anaye nayaṃ api yo guṇaṃ aguṇe, 

Ahite hitaṃ akaro kvacida api kenaci nakataṃ; 

Sadaye jina sunaye guṇasadane tayi nitaraṃ, 

Suhite hitacarite’nagha ramate mama hadayaṃ. 

18 . 

Bhavasaṅkaṭa patitenapi bhavatā cira caritaṃ, 

Visame sama caraṇaṃ khalu dasapārami bharaṇaṃ; 

Sarato’hani sarato nisi supinenapi satataṃ, 

Ramate jina sumate tvayi sadayaṃ mama hadayaṃ. 

19 . 

Atiduddadaṃ adadī bhavaṃ atidukkaraṃ akarī; 

Atidukkhamaṃ akhamī vata karuṇānidhi’rasamo, 

Iti te guṇaṃ anaghaṃ muni sarato mama hadayaṃ, 

Ramate’hani ramate nisi ramate tvayi satataṃ. 

20 . 

Atiduccaraṃ acarī bhavaṃ atiduddamaṃ adamī, 

Atiduddayaṃ adayī vata sadayāpara hadayo; 

Iti te guṇaṃ anaghaṃ muni sarato mama hadayaṃ, 

Ramate’hani ramate nisi ramate tvayi satataṃ. 

21 . 

Atiduggamaṃ agamī bhavaṃ atidujjayaṃ ajayī, 

Atidussahaṃ asahī vata samupekkhita manaso; 

Iti te guṇaṃ anaghaṃ muni sarato mama hadayaṃ, 

Ramate’hani ramate nisi ramate tvayi satataṃ. 

22 . 

Atidāruna palayānala sadisānala jalite, 

Niraye vinipatito ciraṃ aghatāpita manaso; 

Na sariṃ sakida api te pita bhajituṃ padanalinaṃ, 

Khama gotama narasārathi tamidaṃ mama khalitaṃ. 

23 . 

Tiriyaggata-gatiyaṃ ciraṃ anavaṭṭhita carito, 

Atiniṭṭhura vadhatajjita bhayakampita hadayo; 

Na sariṃ sakidapi te pita bhajituṃ padanalinaṃ, 

Khama gotama purisuttama tamidaṃ mama khalitaṃ. 

24 . 

Paridevana nirato ciraṃ atha pettiya visaye, 

Sujighacchita supipāsita parisosita jaṭhare; 

Na sariṃ sakidapi te pita bhajituṃ padanalinaṃ, 

Khama gotama dipaduttama tamidaṃ mama khalitaṃ. 

25 . 

Vivaso bhusaṃ aghadūsita manasāsura visaye, 

Janito ghanatimire ciraṃ atidukkhita hadayo; 

Na sariṃ sakidapi te pita bhajituṃ padanalinaṃ, 

Khama gotama vasisattama tamidaṃ mama khalitaṃ. 

26 . 

Manasā cira vihitaṃ saraṃ atikibbisa caritaṃ, 

Samathenatha suvirājiya taṃ asaññitaṃ upago; 

Na sariṃ sakida api te pita bhajituṃ pada nalinaṃ, 

Khama gotama vasipuṅgava tamidaṃ mama khalitaṃ. 

27 . 

Vijigucchiya duritaṃ nija vapusā kataṃ amitaṃ, 

Tanu vajjitaṃ upago bhavaṃ iha bhāvita samatho; 

Na sariṃ sakidapi te pita bhajituṃ padanalinaṃ, 

Khama gotama yatikuñjara tamidaṃ mama khalitaṃ. 

28 . 

Ratanattaya rahite bhusa bahulīkata durite, 

Janito paravisaye budhajana nindiya carite; 

Na sariṃ sakidapi te pita bhajituṃ padanalinaṃ, 

Khama gotama karuṇānidhi tamidaṃ mama khalitaṃ. 

29 . 

Janito yadi manujesupi vikalindriya nivaho, 

Tanunā karacaraṇādihi vikate’niha dukhito; 

Na sariṃ sakidapi te pita bhajituṃ padanalinaṃ, 

Khama gotama matisāgara tamidaṃ mama khalitaṃ. 

30 . 

Vidhināhita matibhāvana rahito tamapihito, 

Visadesupi kusalādisu tathadassana vimukho; 

Na sariṃ sakidapi te pita bhajituṃ padanalinaṃ, 

Khama gotama narakesari tamidaṃ mama khalitaṃ. 

31 . 

Sucirenapi bhuvi dullabhaṃ asamaṃ khaṇaṃ alabhaṃ, 

Sanarāmara janatāhita sukhadaṃ muni jananaṃ; 

Na sariṃ sakidapi te pita bhajituṃ padanalinaṃ, 

Khama gotama vadataṃvara tamidaṃ mama khalitaṃ. 

32 . 

Nisitāyudha vadhasajjita khaḷaniddaya hadayo, 

Parahiṃsana ruci bhiṃsana yamasodara sadiso; 

Na sariṃ sakidapi te pita bhajituṃ padanalinaṃ, 

Khama gotama munisattama tamidaṃ mama khalitaṃ. 

33 . 

Parasantaka haraṇe katamati bañcana bahulo, 

Gharasandhika paripanthika sahasākati nirato; 

Na sariṃ sakidapi te pita bhajituṃ padanalinaṃ, 

Khama gotama munipuṅgava tamidaṃ mama khalitaṃ. 

34 . 

Navayobbana madagabbita parimucchita hadayo, 

Sucisajjana vijigucchiya paradārika nirato; 

Na sariṃ sakidapi te pita bhajituṃ padanalinaṃ, 

Khama gotama karuṇābhara tamidaṃ mama khalitaṃ. 

35 . 

Madirāsavarata nāgarajana santata bhajito, 

Garugārava hiridūrita tiriyaggata carito; 

Na sariṃ sakidapi te pita bhajituṃ padanalinaṃ, 

Khama gotama vihatāsava tamidaṃ mama khalitaṃ. 

36 . 

Sapitāmaha papitāmaha nicitaṃ dhanaṃ amitaṃ, 

Pitusañcitamapi nāsiya kitavo hatavibhavo; 

Na sariṃ sakidapi te pita bhajituṃ padanalinaṃ, 

Khama gotama vijitantaka tamidaṃ mama khalitaṃ. 

37 . 

Vitathālika vacano parapiyasuññata karaṇo, 

Pharusaṃ bhaṇaṃ atinipphala bahubhāsana nipuṇo; 

Na sariṃ sakidapi te pita bhajituṃ padanalinaṃ, 

Khama gotama bhuvanesuta tamidaṃ mama khalitaṃ. 

38 . 

Parasampadaṃ abhijhāyana nirantara dukhito, 

Nabhirajjhana paramo kvaci phaladassana rahito; 

Na sariṃ sakidapi te pita bhajituṃ padanalinaṃ, 

Khama gotama guṇasāgara tamidaṃ mama khalitaṃ. 

39 . 

Bhavato bhavaṃ aparāparaṃ ayatāciraṃ iti me, 

Vapusā atha vacasāpi ca manasā kataṃ amitaṃ; 

Khama gotama duritāpaha duritaṃ bahuvihitaṃ, 

Dada me sivapadaṃ accutaṃ amataṃ bhavavigataṃ. 

40 . 

Timirāvuta kuṇapākula vijigucchiya pavane, 

Janikāsuci jaṭhare bahu kimisantati sadane; 

Asayiṃ bhavagahaṇe caraṃ ahaṃ appaṭisaraṇe, 

Saranaṃ bhava bhagavaṃ mama bhavanīradhi taraṇe. 

41 . 

Bahi nikkhamaṃ asakiṃ bhagatiriyaṃ patha patito, 

Agadaṅkara kata sallaka satakhaṇdita karaṇo; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi tarane. 

42 . 

Patito bahi ratipillaka tanurāmaya mathito, 

Vadituṃ kimu viditumpi ca na sahaṃ matirahito; 

Amariṃ bhavagahaṇe caraṃ ahaṃ apphṭisaraṇe, 

Saraṇaṃ bhava bhagavaṃ mama bhavanīradhi taraṇe. 

43 . 

Janito yadi sukhito janadayito piyajanako, 

Puthuko bahuvidha-kīlananirato gadagahito; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

44 . 

Tarunopi hi gharabandhana gathitomita vibhavo, 

Sahasā gadagahito piyabhariyāsuta viyuto; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

45 . 

Ajaraṃ tanuṃ abhimaññiya navayobbana vasiko, 

Jarasā parimathito paraṃ ananuṭṭhita kusalo; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

46 . 

Nirujo dhuvaṃ arujaṃ tanuṃ abhimaññiya samado, 

Kusalāsaya vimukho bhusaṃ avaso gadanihato; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

47 . 

Pavicintiya sakajīvitaṃ amaraṃ dhuvaṃ anighaṃ, 

Iti jīvitamadagabbita matirujjhita kusalo; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

48 . 

Parahiṃsana dhanamosana paradārika nirato, 

Dharanīpati gahito bahu vadhabandhana nihato; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

49 . 

Narakodaka patito giritarumatthaka galito, 

Migavāḷaka gahito visadhara jātihi ḍasito; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

50 . 

Abhicāraka vidhikopita nisicāraka gahito, 

Savisodana sahasādana pabhutīhi ca khalito; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

51 . 

Sayamevaca sajanopari kupito mativiyuto, 

Savisādana galakantana pabhutāmita khalito; 

Amariṃ bhavagahaṇe caraṃ ahaṃ appaṭisaraṇe, 

Saraṇaṃ bhava bhagavaṃ mama bhavanīradhi taraṇe. 

52 . 

Pitupūjana niratāsaya sukhito pitudayito, 

Maraṇenaca pituno bhusaṃ anusocana nirato; 

Parudiṃ ciraṃ atidussaha kasire bhavagahaṇe, 

Saraṇaṃ bhava bhagavaṃ mama bhavanīradhi taraṇe. 

53 . 

Samupaṭṭhiya janikaṃ nijaṃ abhivādana paramo, 

Maraṇenaca janikāyanusaritā guṇamahimaṃ; 

Parudiṃ ciraṃ atidussaha kasire bhavagahaṇe, 

Saraṇaṃ bhava bhagavaṃ mama bhavanīradhi taraṇe. 

54 . 

Gurudevata patimānana paramo piyasuvaco, 

Samupāsitacaraṇo gurumaraṇenatidukhito; 

Parudiṃ ciraṃ atidussaha kasire bhavagahaṇe, 

Saraṇaṃ bhava bhagavaṃ mama bhavanīradhi taraṇe. 

55 . 

Gharamedhitaṃ upagomitavibhavo ratibahulo, 

Maraṇe piyabhariyāsutaduhitū’natikaruṇaṃ; 

Parudiṃ ciraṃ atidussaha kasire bhavagahaṇe, 

Saraṇaṃ bhava bhagavaṃ mama bhavanīradhi taraṇe. 

56 . 

Piyapubbaja sahajānuja bhagiṇidvaya maraṇe, 

Nija bandhava-sakha-sissaka maraṇe pyatikaruṇaṃ; 

Parudiṃ ciraṃ atidussaha kasire bhavagahaṇe, 

Saraṇaṃ bhava bhagavaṃ mama bhavanīradhi taraṇe. 

57 . 

Jagatīpati gahaṇā ripujanatakkara haraṇā, 

Saritodaka vahaṇā puthujalitānala dahaṇā; 

Parudiṃ hatavibhavo ciramiha duggatigahaṇe, 

Saraṇaṃ bhava bhagavaṃ mama bhavanīradhi taraṇe. 

58 . 

Atiduggama visamākula bhavasaṅkaṭa patite, 

Byasanaṃ ciramiti dussahaṃ anubhūyapi vimitaṃ; 

Na jahe sukhalavavañcitahadayo bhavatasinaṃ, 

Tamapākuru karuṇānidhi tasinaṃ mama kasiṇaṃ. 

59 . 

Jananāvadhi maraṇaṃ viya maraṇāvadhi jananaṃ, 

Ubhayenapi bhayamevahi bhavato mama niyataṃ; 

Sivamevaca jananāvadhi maraṇāvadhi rahitaṃ, 

Dada me sivaṃ amatandada taṃ anāsava bhagavaṃ. 

60 . 

Ciradikkhitamapi me manaṃ anivārita tasinaṃ, 

Bhavato bhava ratipīlitaṃ ahaho kalighaṭitaṃ! 

Tamato pita bhayato mamamava me bhava saraṇaṃ, 

Bhagavaṃ paṭisaraṇaṃ mama bhavanīradhi taraṇaṃ. 


