 

Namo tassa bhagavato arahato sammāsambuddhassa 

Mahāpaṇāmapāṭha 

(Buddhavandanā) 

1 . 

So , ko; Ne, saṃ; 

2 . 

Satthā, nesaṃ; Khemaṃ, dātā; 

3 . 

Heḷāta-kkāro so; Jantūnaṃ, no mā nu; 

4 . 

So lokandhaṃ, hantvā nakko; 

Sattambojaṃ, bodhetā nu. 

5 . 

Jinasūriyo, tibhavanabhe; 

Muhatimiraṃ, abhitapaye. 

6 . 

Jeno jinamūle, disvā janakāyaṃ; 

Saṃsāranimuggaṃ, sabbaññuta micchaṃ. 

7 . 

Hitvā karupetaṃ, mokkhaṃ paṇidhānaṃ; 

Vattesi dayāṇā, yo taṃ muni vande. 

8 . 

Sutāyubhariyā me, dhanaṅgamapi cajjaṃ. 

Cinaṃ budhinidāne, agā muniyaṃ metaṃ. 

9 . 

So sasajātiya dehaṃ, cajjiya dānavarañca; 

Nāgusabho varasīlaṃ, pūrayi samparicāgo. 

10 . 

Nekkhammaggaṃ rājā hutvā, senabbidvā paññāseṭṭhaṃ; 

Vedehindo vīrukkaṃsaṃ, khantīvādī khantīseṭṭhaṃ. 

11 . 

So sutasomo tathagaṃ, temiya dhiṭṭhānavaraṃ; 

Ekabhugo mettavaraṃ, lomahasopekkhataraṃ. 

12 . 

Pāramī tidukkarāva, pūriyāna seṭṭhabodhi; 

Pāpuṇittha yo ananta-dhammasāradaṃ namāmi. 

13 . 

Pahāya cakkavattikaṃ, karopanīta maddiyaṃ; 

Bhusidhare sasenakaṃ, ajeni pāpimaṃ name. 

14 . 

Athuttaraṃ jayākaraṃ, bahūpakārataṃ jino; 

Paṭicca nimmisakkhibhi, udikkhate namāmi taṃ. 

15 . 

Caṅkame maruvimati yo, chindayaṃ kami rataniye; 

Iddhipāṭihiraṇakaro, cakkhumaṃ tamabhipaṇame. 

16 . 

Atha ratanaghare buddho, chadidhiti janayaṃ saṅkhyaṃ; 

Sīmīsā tamabhidhammaṃ yo, suranaramahitaṃ vande. 

17 . 

Nigrodhantika nubbhavī sukhaṃ, dhammaṃ yo vicinaṃ nadhīvaro; 

Kicchāladdha manaññabodhiyaṃ, vande taṃ sugataṃ nigrocaraṃ. 

18 . 

Sabbhogehi tha mucalindena, 

Nāgindena rahasi pāvutto; 

Sokhyaṃ yo nubhavi vimuttiṃtaṃ, 

Vande mārāji atulappañño. 

19 . 

Kāruṇiko rājāyatane yo, 

Bhoja muḷāraṃ bhojjarasekaṃ; 

Vāsa makā nantagguṇadhāro, 

Ekagato vandāmi mahesī. 

20 . 

Keyyaṃ keyyaṃ abhijayaketuṃ, 

Jeyyaṃ jeyyaṃ varajayapānaṃ; 

Peyyaṃ peyyaṃ suvici name taṃ, 

Neyyaṃ neyyaṃ samatamupekkhiṃ. 

21 . 

Satta ca sattāhe vijitāvī, 

Khepiya nigrodhaṃ puna gantvā; 

Dhammasududdasyaṃ pati jāto, 

Dhammakathā pposukka vitakko. 

22 . 

Marugaṇehi brahmunā samaṃ, 

Ratanadāmameruṇā dadā; 

Samabhiyācito paṭissavaṃ, 

Dasabalo namāmi desituṃ. 

23 . 

Gantvā isippātakkānanañca, 

Satthā migaddāyaṃ desayittha; 

Saccappakāraṃ yo dhammacakka- 

Suttaṃ name chabbīdhaṃsu tāva. 

24 . 

Rañño magadhassa katappaṭiñño, 

Gantvānatha rājagahaṃ vineti; 

Satte malarogayute gadaggaṃ, 

Pāyetuna taṃ paṇame bhisakkaṃ. 

25 . 

Sakyādhivāse kapile saññatiṃ, 

Mānaddhajaṃ bhindiya middhivātā; 

Dhammāmataṃ pāyi pituppabhuti, 

Vandāmi sakyinda manomadassiṃ. 

26 . 

Anāthapiṇḍoti vhayena nanta- 

Ddhanaṃ cajitvā sukate vihāre; 

Vihāsi bhiyyo janatā hitatthaṃ, 

Sudhammabheriṃ vadayaṃ bhivande. 

27 . 

Upetapuññaṃ varalakkhaṇokaṃ- 

Ṇokaṃ visuddhaṃ jalitappadīmaṃ; 

Dīpaṃ pajānaṃ anighaṃ navajjaṃ- 

Navajjavācaṃ sugataṃ namāmi. 

28 . 

Munibhānu dhammapabhāhi jana- 

Mbuja muddhatandhatamo sutapo; 

Karuṇāruṇo samabodhayi yo, 

Bhavisītalattapano paṇame. 

29 . 

Indu viyambaramajjhatale yo, 

Rājati tāragaṇena munindo; 

Ariyagaṇapparito tibhave taṃ, 

Sādara muggatasobha mavandi. 

30 . 

Mūlāmūlā tiṃsatipāramiyo, 

Sākhāsākhā majjhimajjhānakāyā; 

Pattāpattā buddhacakkhuni yassa, 

Pupphāpupphā kāruṇā maggakhandho. 

31 . 

Sārāsārā yamakā pheggubhiññā, 

Sabbālambaṅkurakaṃ sīlavaṇṭaṃ; 

Sesādhammā madhupakkapphalāni, 

Raṃsīchallī sutacā lakkhaṇāni. 

32 . 

Chāyupagā suṃ puthunaradevā, 

Mārajidīpaṅkara mahijātaṃ; 

Patthatanantañca kusalabījaṃ, 

Ekaruhaṃ pādapamuni vande. 

33 . 

Māratitthiyaripuṃ tamañca yo, 

Dhaṃsayaṃ nagaradhamma māpayaṃ; 

Sīlanīvaraṇa dvārakoṭṭhakaṃ, 

Esikāparamasaddha muttamaṃ. 

34 . 

Dvārapālasuyataṃ satiṭālaṃ, 

Ñāṇacaccara sighāṭapadiddhiṃ; 

Dhammamaggakuṭisāla sahittaṃ, 

Dhammasenapatisārijabhūtaṃ. 

35 . 

Dutiyasutaparohitaṃ mahā- 

Dhutaguṇadharamaggha dassikaṃ; 

Vinayacinaka dhammarakkhakaṃ, 

Tibhavapatika dhammarājiyaṃ. 

36 . 

Sutaṃ sutaṃ sabbadhi sajjanaṃjanaṃ, 

Mitaṃ mitaṃ nantaguṇālayaṃ layaṃ; 

Hutaṃ hutaṃ jantunamānamaṃ namaṃ, 

Bhave bhave tebhavamaṅgalaṃ galaṃ. 

37 . 

Lokābhirāmaṃ ramaṇeyyaveduraṃ, 

Lokantaguṃ antubhayānupāgataṃ; 

Lokaddhajaṃ mānadhajappahārakaṃ, 

Lokaggaruṃ aggaru paccaye name. 

38 . 

Makuṭaggaphalaṃ nayanañcanikaṃ, 

Savanabbhusanaṃ vadanabbhusanaṃ; 

Galamaṇḍanamiddhi manaññurasaṃ, 

Kiriyaññudaraṃ dvikhaṇaññukaraṃ. 

39 . 

Kaṭivibhūsana majjhimaññaṇakaṃ, 

Dayavilepana dhāraṇamaṇḍanaṃ; 

Paṭakhilaññunivattha manuttaraṃ, 

Munimaruttama meka mahaṃ name. 

40 . 

Sativara sucakaṃ ibbhaggapaññaṃ, 

Suvīriyavasuvāhaṃ pītiselaṃ; 

Gahapatisamathaggaṃ thīpasaddhiṃ, 

Asaṇiyasunupekkhaṃ sattabhogaṃ. 

41 . 

Catudisikiddhippada masahāyaṃ, 

Suparivutaṃ khattiyavirajānaṃ; 

Suciparisaṃ devanara manāpaṃ, 

Dasabalacakkādhipati bhivande. 

42 . 

Samādhibbahiddhaṃ saticchaṭṭhaselaṃ, 

Virappañcamā jīvamajjhaṃ sukamma- 

Ttatiyaṃ suvācādutiyaṃ bhiseṭṭhaṃ, 

Samātakkapubbañca sattappavāraṃ. 

43 . 

Vividhañāṇapabhutibbasākaraṃ, 

Bahumahiddhika marūna māsayaṃ; 

Dhuṃvapabhājalitarāmaṇeyyakaṃ, 

Sugatanerunagarāja māname. 

44 . 

Sīlajjalaṃ ratanadhamma mākaraṃ, 

Bhiññāviciṃ satikulaṭṭhi gambhiraṃ; 

Vitthiṇṇañāṇa mariyodajāsayaṃ, 

Aṭṭhambīdhacchariyakaṃ asandanaṃ. 

45 . 

Bahunajjamosaraṇa mekarasaṃ, 

Durupaggamaṃ acitasambharinaṃ; 

Puthupotapuññavatameva name, 

Dvīpaduttamaṇṇava nadindavaraṃ. 

46 . 

Abhiniharadhanuṃ guṇapāramiṃ, 

Naḷamatimanabājarahammukhā; 

Dhitisamitasarena sudhārayaṃ, 

Malama gagaṇa mekapavedanā. 

47 . 

Yo pāvedhesiṃ aggamaggañca tūṇiṃ, 

Dhammālaṅkārabbamma mekabbalaṃ taṃ; 

Nettiṃsānantañāṇa gīrellimantaṃ, 

Sabbaññussāsaṃ iddhidaṇḍaṃ namāmi. 

48 . 

Varatapavuṭṭhi subījakasaddhā, 

Matiyuganaṅgala hīrutapīsā; 

Susamatharajju satidvijatuttaṃ, 

Vīriyadurāvaha saccanidānaṃ. 

49 . 

Vatisaṃvaraṃ soratamocanañcaṃ, 

Saraṇā nivattabbahanatthaṃ yassa; 

Amatapphalaṃ nekarasehupetaṃ, 

Sugataṃ mahākassaka mābhivande. 

50 . 

Devaggo tidasapure varāsane yo, 

Devānaṃ janikapabhutinaṃ bhidhammaṃ; 

Bālakkova laḷayamācale timāsaṃ, 

Desesyā paravisayaṃ name ajeyyo. 

51 . 

Mahāyaso vividhasubhappakāsakaṃ, 

Kurūsu yo amitaguṇo tamonudo; 

Parappavādahari subhānuyoginaṃ, 

Namāmi taṃ kathayi satippaṭhānakaṃ. 

52 . 

Samathakapaliko sasnehasammāsati, 

Paramamatiginī savaṭṭiparakkamo; 

Sakalajutikaro sudhammapadīpako, 

Ima mupajalito jinena namāmahaṃ. 

53 . 

Vigatagatamalaṃ malagatavigataṃ, 

Mahita hitamanaṃ manahitamahitaṃ; 

Vibhavabhavakaraṃ karabhavavibhavaṃ, 

Sujana janaguṇaṃ guṇajanasujanaṃ. 

54 . 

Sīlaggadaṇḍavicitaṃ susamādhipattaṃ, 

Sobhāsamujjala manantaga ñāṇasīkhaṃ; 

Saddhammaseṭṭharatanañca tilokaketuṃ, 

Vandāmi locanabhiseka susobhayuttaṃ. 

55 . 

Vinayanaya manayavinaya manamitaṃ, 

Vijayajaya majayavijaya matulitaṃ; 

Vibhajabhaja mabhajavibhaja mananakaṃ, 

Visamasama masamavisama mabhiname. 

56 . 

Paramarama maramaparama matiguṇaṃ, 

Pagahagati magatipagata mamamakaṃ; 

Pacayacaya macayapapaya manaṇakaṃ, 

Pakatakata makatapakata macalakaṃ. 

57 . 

Ujuka mayanamagge mokkhadesaṃ niyāsi, 

Vararathakujarena cammacakkena satthā; 

Hiritapadukapālambena dhammassutena, 

Satinivarayutena ppāṭihiraddhajena. 

58 . 

Avihananakkhinā suyama nemupakkharā, 

Udariyamabbhinā paripuraṅgasaccinā; 

Kusalavibhūsinā nimadakupparena yo, 

Akharanatesinā gupitasilanandanā. 

59 . 

Anusanughātinā matipurejavena kāla- 

Ññutamatisārike na ca visāradatthidaṇḍā; 

Satituda dhītirasmi manadammasindhavena, 

Vinayagaṇe namāmi ta matulyasatthavāhaṃ. 

60 . 

Yamakkaggijālaṃ paravisaya maccherasahitaṃ, 

Dudiṭṭhandhubbāhaṃ yugagahaṇatitthīna makarī; 

Bahūnaṃ majjhe yo ratanakamane pāṭihariyaṃ, 

Jayakketussāpi ta mabhinami kaṇṭambasamipe. 

61 . 

Nakhajutirajaṃ cakkaṅgopeta pādavarambujaṃ, 

Subhasirimato raṃsijālaṅgulidasasaṃsubhiṃ; 

Pavarasirasā devādevā sadā na pilandhayuṃ, 

Ta mativa manorammaṃ tittīkarā nami yassa ke. 

62 . 

Buddhopyeko nidhanaguṇino vaṇṇaye yāvajīvaṃ, 

Kāmaṃ aññaṃ kathamabhaṇa māsuṃ khiyethā yukappo; 

Na tvevā yaṃ khaya mupavajje yassa vaṇṇo ananto, 

Taṃ sabbaññuṃ sakalarirī nekanāthaṃ namāmi. 

63 . 

Pādidīpādaṃ dvinayanadijaṃ dhammakāyaṃ dhisoṇḍaṃ, 

Bhāṇīsoṇḍaggaṃ saraṇasirasiṃ maggāvālaṃ subhaṅgaṃ; 

Sīlālaṅkāraṃ vimalibhavu taṃ sattatiṭṭhidhidabbaṃ, 

Nāthebhindaggaṃ phalakariṇukaṃ mokkhabhojaṃ namāmi. 

64 . 

Malāloḷullolaṃ atibhayajanaṃ duggasaṃsārasinduṃ, 

Phiyabbhāniggāho sivataṭamukho nāvi kajjeṭṭhanātho; 

Padappārakkāmaṃ bahujanagaṇaṃ ekamaggattaramhi, 

Samāropetvā mattari ta matulasādarañcā bhivande. 

65 . 

Byāmaṃsugghanadhāra makkuḷusatabbhāṇujjalantattanaṃ, 

Ukkaṃsajjuti ketumālavicitaṃ saddhammajotindharaṃ; 

Bundinniggatapajjalanta didhitiṃ ajjatthanā yāva ca, 

Vandetaṃ muni sakyapuṅgava mahaṃ puṇṇinduvattampi ca. 

66 . 

Sattamaṃtamaṃ vināsakaṃsakaṃ dadaṃ vineyyakānameva, 

Bhāvanaṃvanaṃ dhulīkaraṃ karaṃ tidukkaraṃ pajābhibhuñja; 

Gāravaṃravaṃ manoharaṃharaṃ narānarānayaṃ namāmi, 

Sādaraṃdaraṃ vinodakaṃdakaṃ pavassakaṃ pajānamiva. 

67 . 

Buddho nigrodhabimbo mudukaracaraṇo brahmaghoseṇijaṅgho, 

Kosacchādaṅgajāto punarapi sugato suppatiṭṭhitapādo; 

Mudodātuṇṇalomo athamapi sugato brahmujuggattabhāvo, 

Nīlakkhī dīghapaṇhī sukhumamalachavī thomyarassaggasaggī. 

68 . 

Cattālīsaggadanto samakalapanajo antaraṃsappapīṇo, 

Cakkenaṅkītapādo aviraḷadasano mārajussaṅkhapādo; 

Tiṭṭhantonomento bhayakaramudunā jaṇṇukānā masanto, 

Vaṭṭakkhandho jino gotaruṇapakhumako sīhapubbaḍḍhukāyo. 

69 . 

Sattappīṇo ca dīghaṅgulaṃ matha sugato lomakūpekalomo, 

Sampannodātadāṭho kanakasamataco nīlamuddhaggalomo; 

Sambuddho thūlajivho atha sīhahanuko jālikappādahattho, 

Nātho uṇhīsasīso iti guṇasahitaṃ taṃ mahesiṃ namāmi. 

70 . 

Vaṭṭacitānupubbakasubhaṅgulī ruhiramaṭṭhatuṅganakhako, 

Nigguḷagopphako samapado sīhosabhibha haṃsasannibhakamo; 

Dakkhiṇatāvatakkami samantamaṇḍala nigaṇṭhi jāṇusubhako, 

Byañjanapuṇṇaposatanu nābhigambhīra achiddadakkhiṇavaṭo. 

71 . 

Dviradakarappakāsurubhujo suvibbhajanupubbamaṭṭhaanunā- 

Nunaalinānupubbarucira ttilādirahitabbisuddhatanuko; 

Dasasatakoṭi hatthibaladhāraṇo kanakatuṅganāsikasubho, 

Suruhiradantamaṃsatha sucisiniddhadasano tha lokasaraṇo. 

72 . 

Suddhapasādindri ca vaṭṭataradāṭho ruhiroṭṭha ca suranaranātho, 

Āyatasobhabbadano tha muni gambhīrujukāyatasuruciralekho; 

Byāmapabhāmaṇḍalabundi supuraggaṇṇi ca āyatavisaṭasubhakkhī, 

Pañcapasādakkhi ca kuñcikasubhaggapakhumo mudutanuruṇajivho. 

73 . 

Sommasiniddha tyujjalakomala varuṇavimalatanu ca amitaguṇo, 

Komala dakkhiṇāvaṭa añjanabhidasarisanilaka mudutanuruho; 

Dakkhiṇavaṭṭakomala saṇusamasunila alulita siraruhi jino, 

Sobhaṇasaṇṭhāno tha siniddhasiraruhi ca supacitasatakusala jo. 

74 . 

Nigguḷonigganticchattassarisaatisubhagasira cāyatāruci kaṇṇako, 

Sosaṇṭhānassaṇhāhārānukamapahutabhamutha suāyatabbhamuko ca so; 

Suggandhaggatto muddhicātha vadani ca puthulakanalāṭa āyatasobhaṇo, 

Assāsappassāsātissaṇu dharamasamasama nami ketumālavicittakaṃ. 

75 . 

Buddhuppādo kimaṅgaṃ atidulabhataraṃ ghosamattampi loke, 

Tasmā nānappakāraṃ saparahitasukhaṃ viddhasū patthayantā; 

Yātiṭṭhatthāva haṃ taṃ suranarasaraṇaṃ antarāyappahānaṃ, 

Puññakkhettekabhūtaṃ sugatamavirataṃ sādhu vandantu santo. 

76 . 

Khettavaraṅgatatthutipure javapaṇama tejasā idha bhave, 

Rogabhayādyupaddavahato anunasukha bhogapuññamatiko; 

Devamanussabhogapavaraṃ paratthanubhāvañca antimabhave, 

Aññataro tibodhipavare bhavissati yathāsayaṃ katanato. 

77 . 

Puññenānena sohaṃ nipuṇajavamati pemavāco sakhīlo, 

Saddho kalyāṇamittotisaraṇagamano sīlavā cāgayogo; 

Hirottappī sudakkho avitasucarito dhitimā saccabhāṇī, 

Bāhussacci vibhāgi saparahitakaro vaggurāvo bhirupo. 

78 . 

Dīghajjīvi nirogo sucikulapassuto dhammaratto viratto, 

Niccāpalyo kataññu atimudujumano sādhubhāvādiviññū; 

Dhammājīvo bhaveyyaṃ bahukusalarato appakodho aluddho, 

Evañcaññaṃ kareyyaṃ paṇidhi carimake mokkhanibbānabhāgī. 

79 . 

(1) Mahākathaṃ buddhaghoso, tanumeva karaṃapi; 

Cajaṃ heyyā diyā deyyaṃ, akarittha yathā tathā. 

80 . 

(2) Mahāpaṇāmaporāṇaṃ, kiñci eva punappunaṃ; 

Kāmokkamaṃ dudhārañca, cajaṃ deyyā diyaññattha. 

81 . 

(3) Sutajjaya anubhava-ṭṭhapanatthena lañchinā; 

Sutena garunānena, katoyaṃ paṇāmo navo. 

82 . 

(4) Ekakkharāya gāthāyo, yāva chabbisatakkharā; 

Jātiya pajjasattatyā, saṅkhato caturādhikā. 

83 . 

(5) Aṭṭhādhikā sahevuyyo- janādīhi midaṃ nataṃ; 

Yathāvuttatthakā kāmā, ye niccaṃ dhārayantu te. 

84 . 

Rājātirājātimanoharo yo, 

Devātidevātiguṇoghadhārī; 

Brahmātibrahmātibhavantagū taṃ, 

Saṅghātisaṅghātivirāva vande. 

85 . 

Anaṅganaṅgaṃ naradevadevaṃ, 

Aniñjaniñjaṃ bhayatāṇatāṇaṃ; 

Anaṇḍanaṇḍañca anāthanāthaṃ, 

Khayantayantaṃ paṇamāmi māmi. 

86 . 

Tambasiniddhatuṅganakhako nuṃvaṭṭasucituraṅguli ca muniso, 

Sīhusabhobhahaṃsasamago nigūḷasama gopphakāyatamukho; 

Komaladakkhāṇāvaṭatanuruho sucimalujjalābhasariro, 

Pañcapasādayuttanayano sugandhamukhatuṅganāsikayuto. 

87 . 

Koṭisahassanāgabaliko surattamadharo suvaṭṭadasano, 

Āyatasaṇulomabhamūko muduttanukaratta jivhasahito; 

Chattasamānasobhaṇasiro sukesavara ketumālavicito, 

Iccanubyañjanebhi sahitaṃ munindapavaraṃ namāmi sirasā. 

88 . 

Sakalamalehi so muni sudūratāya ca malāriniṃ hatatayā, 

Tibhavarathe samānitamanārakāni ca namālayo naravaro; 

Malakaraṇe rahāraha manantañeyya mabhijānanā muni tathā, 

Caraṇayuto tivijji ca suvācatā sugamanā janesu sugato. 

89 . 

Lokavidū so nitalokatayatā sākalato asamanaradamā so, 

Sārathi jino anusāsanakaro satthavaho dupathataraṇasattā; 

Bujjhati sāmaṃ catusaccamakhilaṃ bodhayi jantugaṇamiti ca buddho, 

Bhākaraābhāphuṭapaṅkajasamo maggiyañāṇaphuvikasito ca. 

90 . 

Bhaggakileso so bhagavā tibhava vamita gamana sujana bhajanato, 

So bhaji saddhamme pavibhatta sarasa chabhagayuta garukaraṇiyato; 

Sattanikāye kenapitulyaguṇamapamita sirighaṃnajutisusubhaṃ, 

Devanarānaṃ ekapatiṭṭha mavitathutiyasa masaki mabhaṃname. 

91 . 

Buddhuppādo kimmaṅgaṃ bho atidulabhataramidha bhave sughosa mapāparo, 

Tasmā patthentā sabbaññuṃ vividhahitasukha manadhikaṃ namantu ca sādhavo; 

Puññenānenete diṭṭhe bhayaaghaṃpīḷanaṭṭha virahitā parattha cubho subhe, 

Bhutvānante ve hessante avikalasukhasirimatikā anuttara bhāgino. 

92 . 

So cakkopetapādo mudubhujacaraṇo suppatiṭṭhitapādo, 

Eṇījaṅgho ca buddho kanakanibhataco āyatapaṇhi nātho; 

Kosonaddhaṅgajāto atisudhumachavī jālikappānaheṭṭhā, 

Ussaṅkhapādayutto abhinilanayano āyataṅguliyogo. 

93 . 

Ṭhito kho no namanto kirubhayaputhunājāṇuyo āmasanto, 

Lomakūpekekalomo samataladasano añjanuddhaggalomo; 

Brahmaddehujjugatto aviraḷamukhato sattakaṅgussado so, 

Nigrodhappāribimbo migapatihanuko sīhapubbaḍḍhakāyo. 

94 . 

Puṇṇattālīsadanto supahutarasano sobhaṇodātadāṭho, 

Saṇhodātuṇṇalomo samavaṭalagalo antaraṃsapiṇo so; 

Brahmagghoso munindo punapi gupakhumo uṇhisasamphullasīso, 

Bāttiṃsaṅgopasobhaṃ mudurasahaṇī lokajeṭṭhaṃ name taṃ. 

Mahāpaṇāma niṭṭhitā. 

Tigumbacetiya thomanā 

Namo tassa bhagavato arahato sammāsambuddhassa 

1 . 

Yo dīpaṅkaramūlamhi, padaṃ hattagataṃ caji; 

Sammāsambodhi mākaṅkhaṃ, vande tassa siroruhaṃ. 

(Pathyāvattagāthā). 

2 . 

Pūretvā bodhisambhāra-mahesaṃ yo anuttaraṃ; 

Alattha buddhattaṃ tassa, kesadhātuvaraṃ name. 

(Pathyāvattagāthā). 

3 . 

Laddhā buddhattaṃ chaṭhāna-matikkamma pavedayi; 

Vimuttiṃ rājāyatane, tassa kesavaraṃ name. 

(Rakāra bhakāravipulā pathyāvattagāthā). 

4 . 

Tattha sakkadattiyampi, nāgalataṃ harītakaṃ; 

Anotattodakaṃ bhuñji, vande tassa siroruhaṃ. 

(Rakāravipulā pathyāvattagāthā). 

5 . 

Tadā muggaselapattaṃ, mahārājūhi dinnakaṃ; 

Tathāgato paṭiggaṇhi, vandāmi tassa sīsajaṃ. 

(Rakāravipulā pathyāvattagāthā). 

6 . 

Tadā dvinnaṃ dvebhātika-janehi madhupiṇḍikaṃ; 

Paribhuñjesi manthampi, tassa sīsasiriṃ name. 

(Takāravipulā pathyāvattagāthā). 

7 . 

Yo tapussabhallikānaṃ, tadā dvisaraṇaṃ adā; 

Lokamhi sabbapaṭhamaṃ, tassa sīrivahaṃ name. 

(Rakāra nakāra vipulāpathyāvattagāthā). 

8 . 

Tadā tatthupaṭṭhakānaṃ, tesaṃ kese adā aṭha; 

Lokahita mapekkhanto, nātho yo tassa te name. 

(Rakāravipulā pathyāvattagāthā). 

9 . 

Tepi taṃ āhāritvāna, pokkharabbatiyaṃ karuṃ; 

Sajīvakesa cetiyaṃ, nametaṃ sabbapubbakaṃ. 

(Makāravipulā pathyāvattagāthā). 

10 . 

Uposathuposathamhi, muñcantaṃ nīlarasmiyo; 

Bhagavāva lokaatthaṃ, karontaṃ taṃ sadā name. 

(Rakāravipulā pathyāvattagāthā). 

11 . 

Cūḷāmaṇidussacetyaṃ , kālamhi bodhisattake; 

Buddhakāle idaṃ sabba-paṭhamaṃ taṃ namāmahaṃ. 

(Rakāravipulā pathyāvattagāthā). 

12 . 

Namāmahaṃ vandāmahaṃ, pūjemahaṃ siroruhaṃ; 

Puññamidaṃ bhavatu me, paccayo āsavakkhaye. 

(Takāra nakāravipulā pathyāvattagāthā). 

Tigumbacetiyathomanā niṭṭhitā. 

Vāsamālinīkya 

Namo tassa bhagavato arahato sammāsambuddhassa 

1 . 

Vuḍḍhopi jinānaṃ, buddhosi vijānaṃ; 

Pubboditi māhaṃ, kubbomi vimānaṃ. 

(Tanumajjhāgāthā) 

2 . 

Mahāsamatakūlaṃ, narāpavarapūjaṃ; 

Jahā abhayapūraṃ, namā kanakarūpaṃ. 

(Kumāralalitāgāthā) 

3 . 

Narāsabhasubuddhaṃ , pajāmatanuruttaṃ; 

Dayākaramuduttaṃ, namāma ha usukkaṃ. 

(Kumāralalitāgāthā) 

4 . 

Hitaṃ vahasusīlo, pamodati sukhatte; 

Name tamapabuddhaṃ, jinaṃ gatasukhantaṃ. 

(Kumāralalitāgāthā) 

5 . 

Bandhu ca santakileso, yo pitavaṇṇapabhāso; 

Gotamagottasuññato, tassa namo narasīho. 

(Citrapadāgāthā) 

6 . 

Buddhaṃ suddhaṃ lokesītaṃ, ukkaṃ yuttaṃ yoge haṃ; 

Vantātītaṃ oghe sīdaṃ, vandāpīhaṃ sokehīhaṃ. 

(Vijjummālāgāthā) 

7 . 

Bhogavatī yopakhamī, sītadayā lokasakhā; 

Dhātutaye kitti sa ve, dātu jaye-tassa ca me; 

(Māṇavakagāthā) 

8 . 

Mānito lukho rutotha, sannibho subho sukho ca; 

Jānito dharo namo ca, tassa yo thuto guṇova. 

(Samānikāgāthā) 

9 . 

Jayaṃ dhajaṃ pajāpuge, ṭhitaṃ lilaṃ mahāsukhe; 

Subhaṃ phuṭaṃ pabhaṃ name, hitaṃ sukhaṃ dadātu me. 

(Pamāṇikāgāthā) 

10 . 

Puṇṇapuññajanitasubhaṃ, jātiñātithutiyaguṇaṃ; 

Bhedaveravimalajinaṃ, ñāṇapādacaraṇa-mahaṃ. 

(Halamukhīgāthā) 

11 . 

Sati mati suci yo-bhāso, thuti muni sukhito kāyo; 

Manujapumasuto nātho, jayavara mu-sabho dāto. 

(Bhujagasusugāthā) 

12 . 

Yo buddho pavaro lilo puge, 

Lokutto abhayo ṭhito sukhe; 

Uttiṇṇaṃ nisabhaṃ hitaṃ vahe, 

Monindaṃ vimalaṃ jinaṃ name. 

(Suddhavirājitagāthā) 

13 . 

Devindaṃ varagaṇatherindaṃ, 

Niṭṭhānaṃ bhavajananibbānaṃ; 

Niddosaṃ raṇarajanipphoṭaṃ, 

Vande-haṃ subhamukhasoṇṇemaṃ. 

(Paṇavagāthā) 

14 . 

Gotamagotte ketuva ñātaṃ, 

Lokajakhette meruva jātaṃ; 

Thandilajeṭṭhe bheditamāraṃ, 

Paṇḍitamajjhe medhiva bhāṇaṃ; 

Mantiya vande sevitanāthaṃ. 

(Rummavatīgāthā) 

15 . 

Buddho sukko amitaguṇīso, 

Yutto mutto sasiva timīto; 

Khe yo tejo tapasiva akko, 

Phelo theto tava namakāro. 

(Mattāgāthā) 

16 . 

Yo jitamāre ve aji sabbaṃ, 

Tho mitasāre he-dhitapattaṃ; 

Saṃsitapuṇṇo so nami tassa, 

Paṇḍitaphullo so matikassa. 

(Campakamālāgāthā) 

17 . 

Kanakarūpa mūpameyyakaṃ, 

Pavarasūra pūjasevataṃ; 

Kamalabhūma dhūradesakaṃ, 

Naramarūpa rū name ta-haṃ. 

(Manoramāgāthā) 

18 . 

Deve gate dvevārā gamāsi, 

Sele cale ye ñātā pacāyi; 

Uddhaṃ tale tevāsaṃ akāsi, 

Buddhaṃ mate esāhaṃ namāmi. 

(Ubbhāsakantagāthā) 

19 . 

Ukke sunutaṃ puthukañca theraṃ, 

Vutte sukhumaṃ ujukaṃ tathetaṃ; 

Dibbe paṭimaṃ kiriyaṃ vadetaṃ, 

Iddhe mahitaṃ kathitaṃ namehaṃ. 

(Upaṭṭhitagāthā) 

20 . Dibbassa pūre pavarehi gutto, 

Siddhattha bhūte nagarehi vuṭṭho; 

Saṅkassa pūre ma-gaṇehi buddho, 

Aññattha pūje paname ni kubbo. 

(Indavajirāgāthā) 

21 . 

Subhaṃ thutaṃ yo rajataṃ balatthaṃ, 

Yugaṃ hutaṃ so kanakaṃ kamatthaṃ; 

Citaṃ ṭhitaṃ lohitakaṃ manāpaṃ, 

Lilaṃ itaṃ soraci taṃ namāhaṃ. 

(Upendavajirāgāthā) 

22 . 

Pinitaṃ viṇaṃ sakhilaṃ yaji taṃ, 

Susukhaṃ dhujaṃ biluvaṃ niyutaṃ; 

Ṭhapiyaṃ simaṃ thunutaṃ puthulaṃ, 

Nami haṃ khiṇaṃ sukhumaṃ mudukaṃ. 

(Sumukhīgāthā) 

23 . 

Sogati bodhayiṃ gāhiya pattaṃ, 

Otari sonami jānita atthaṃ; 

Bhūpati pūjayi sākiya vaṃsaṃ, 

Sūjadhi ūpadhi bhāsita dhammaṃ. 

(Dodhakagāthā) 

24 . 

Cattāro-me yācite so pavutthe, 

Laddhā bhoge kāmite oghamutte; 

Kattā tose-taṃ name colayutte, 

Tatthā-loke taṃpate kho padukke. 

(Sālinīgāthā) 

25 . 

Sattā-loko sarito yo dhajukkaṃ, 

Tatthā-gopo raciyo-noja-muddhaṃ; 

Bhaddā-soko-pacito-bho pabuddhaṃ, 

Saddhāyogo bhaji so-ho-namuccaṃ. 

(Vātompīgāthā) 

26 . 

Ñātamarūnaṃ upari ṭhitānaṃ, 

Vālapasūkaṃ huvati jinānaṃ; 

Devasuyāmo jinamiti ñāto, 

Tena sukhā-bho vinami idā so. 

(Sirīgāthā) 

27 . 

Puṇṇakena kusumena sevataṃ, 

Kuñjareva thunutena khe gataṃ; 

Sundarena nami tena me jayaṃ, 

Puññatejakari-dhesa ve dadaṃ. 

(Rathoddhatāgāthā) 

28 . 

Mātu āyu khiṇu-ke iha pubbe, 

Tāsu sādhu visute-disakucce; 

Vāta tāla khaciteni-dha soṇṇe, 

‘‘Tāta tāta’’ yaji te-tisa vande. 

(Svāgatagāthā) 

29 . 

Upari kamalayoni sobhitaṃ, 

Juhati dhavalajoti-dositaṃ; 

Sukari ya-matabodhi-mocitaṃ, 

Sunami caraṇaloki-dho-rimaṃ. 

(Bhaddikāgāthā) 

30 . 

Vane jino yo vinayaṃ supekkhi-maṃ, 

Mate ṭhito-bho dijakaṃ dubajjitaṃ; 

Aghe-nidho khobhi-taraṃ mune-cchi-daṃ, 

Name-bhito bodhimahaṃ lukha-jjhitaṃ. 

(Vaṃsaṭṭhagāthā) 

31 . 

Yo jāti-domānī-mupāsi lambi taṃ, 

Kodhehi lokehi dubhāsi paṇḍitaṃ; 

Pūrepi mūlepi pahāsi diṭṭhikaṃ, 

Sabbehi pattehi namāmi icchitaṃ. 

(Indavaṃsāgāthā) 

32 . 

Verañjake pūravare vibhūsite, 

Nelañjane dūmavane vikūjite; 

Khemaṅkare thūlatare vidū site, 

Eta-ṅgame pūna name virūpi ve. 

(Indavaṃsāgāthā) 

33 . 

Adhunāpi sa sārisuto nimalaṃ, 

Tamupāsi matāpi kuto ci nayaṃ; 

Karuṇāyi dha yāci budho vinayaṃ, 

Garukāpi namāmi su-yo jita-haṃ. 

(Toṭakagāthā) 

34 . 

Janavaro muni so sarito vane, 

Vasabhato udito-pari gotame; 

Gamanaso guṇiko gami-to name, 

Nagara-do juti-mo ghatito-sathe. 

(Dutavilambitagāthā) 

35 . 

Bhagavati kuṭigāre yo nisinne, 

Dhanavati suvisāle-ko isinde; 

Ya-malabhi muni lābhe molichinne, 

Sa panami juti-māse-to kilinne. 

(Puṭagāthā) 

36 . 

Paṭhapita-miccassa sidatu sabbaṃ, 

Paṭhami-dha sikkhassa hitasukhatthaṃ; 

Pavadiya giddhassa khiṇalukhatthaṃ, 

Panami ca kiccassa sikhamukappaṃ. 

(Kusumavicittāgāthā) 

37 . 

Nilobhāsi dhūmehi yu-cco vilāse, 

Ṭhito cā-bhi bhū tehi rukkho-digāhe; 

Yi-to tāni pūrepi luddho dvivāre, 

Jino-kāsi pūjemi buddho hitā-se. 

(Bhujaṅgappayātagāthā) 

38 . 

Janarame dasasare visālake, 

Munivare kuṭighare-riyāpathe; 

Dhutatare-subhakathe caji sa ve, 

Tatiyake-ta-midha ve ṭhapi name. 

(Piyaṃvadāgāthā) 

39 . 

Vesālike tu vasi kātu cātukaṃ, 

Te ñāhi tesu labhi-dhā-mukā-mukaṃ; 

Negāmikesu bhaji phāsu sā-yukaṃ, 

Etā-dhikesu nami-kāsu-dā-tulaṃ. 

(Lalitāgāthā) 

40 . 

Vadi suppiyo duvacanaṃ tamato, 

Sahi muttiko guṇakathaṃ tathato; 

Gami māṇavo durapathaṃ carato, 

Nami sādhavo budhavaraṃ paraso. 

(Pamitakkharāgāthā) 

41 . 

Yu-pagami vimalo sakhilo tadā, 

Yuvavati-pivano rami yo brahmā; 

Ekasayi ṭhitato kathi kho guṇe, 

Esa nami jina-mo padhi-do-juke. 

(Ujjalāgāthā) 

42 . 

Jānaṃ sabbesaṃ desi yo kho-dhimuttaṃ, 

Ānandattheraṃ vedito coḷisuttaṃ; 

Kāyassammukhe kātuno-lokiyaṃ-se, 

Ṭhāna-ssa-ppuge kāruṇo hoti vande. 

(Vessadevī gāthā) 

43 . 

Sukathiya majjhimasīla-maparaṃ, 

Yu-pacita-metthi-dha cīra-manayaṃ; 

Budhayi ca bhajjita-mīṇavataraṃ, 

Sunami pavajjita-mīha-mamalaṃ. 

(Tāmarasagāthā) 

44 . 

Mahakañhi sīlampi abhāsi kante, 

Brahmathandilī mamhi manāpi ramme; 

Calakampi gīrampi kadāci ambe, 

Varapaṇḍi khīṇampi namāmi taṃ ve. 

(Kamalāgāthā) 

45 . 

Mohante jini paṭhame jaye jitāyaṃ, 

Soramme isipatane vane nivāsaṃ. 

Khobhante kiri sakale vade vilāsaṃ, 

Ghoraṃve vinidamane name jinā-haṃ. 

(Pahāsinīgāthā) 

46 . 

Divārakaṃ bajanagaraṃ phitaṃ vase, 

Nisāya taṃ janagaṇanaṃ ṭhitaṃ mate; 

Vijānakaṃ tamajaṭakaṃ sitaṃ vane, 

Hitāvahaṃ narapavaraṃ imaṃ name. 

(Ruciragāthā) 

47 . 

Racita-maviralaṃ manussa mathā paṇaṃ, 

Pasiya tatiyakaṃ catuttha makā sayaṃ; 

Karita-madhikataṃ akhubbhamalā sabhaṃ, 

Jahitagatiparaṃ panujja namāma-haṃ. 

(Parājitāgāthā) 

48 . 

Nagara-majaya-mesa nivasi tha pare, 

Mahati sa maṇike sakuṇakujavane; 

Yapati vasati ve hitasivavahane, 

Surata mubhayame-sita mima paname. 

(Paharaṇakalikāgāthā) 

49 . 

Chaṭṭhaṃ vase athu-da tattha vane mune saṃ, 

Sabbaṃ dhare makulapabbatake upedaṃ; 

Cattaṃ male manuja matthavase sudesaṃ, 

Bhattaṃ name lahuka mappa mare dhune taṃ. 

(Vasantatilakagāthā) 

50 . 

Nuna upavasati idha tha puna parime, 

Sukhaguṇamahati tidasapura ajite; 

Yuganuta mavadi vitatha mughatari ve, 

Hutathuna manami simada tula mariye. 

(Sasikalāgāthā) 

51 . 

Jinapati susumāraṃ bhesakallāvane-saṃ, 

Nivasati puthuñāṇaṃ khve-sa nandālaye-taṃ; 

Vimala-mi dhu-jukāyaṃ bhedasantāpa-sesaṃ, 

Vijaha-pi sukhumālaṃ esamantā name-haṃ. 

(Mālinīgāthā) 

52 . 

Mahati sukantiye atha ca tattha sītale, 

Vasati kusambiye navamavassa-pī-tare; 

Avahi sukha-ntime pajaha-mattha-mī-dha ve, 

Panami nudaṃ hine sakalasatthavasaye. 

(Pabhaddakagāthā) 

53 . 

Yudhavati pālileyyaka vane pahāya nāge, 

Upaṭhahi nāgi-dhe-sa dasame jahāya bāle; 

Sukhavasi kāyike ca manake tadāsa sāte, 

Yuta-madhi vāhite ca paname payāta māre. 

(Vāṇinīgāthā) 

54 . 

Ito patte nāḷe vasati dijagāmepi dasame, 

Hitopatthenā-yeka adhiki-dha vādehi vadake; 

Vilomatthehā-neka-sahi ṭhita-māghepi samaye, 

Viyogatthe-tā-neja-mapi pihavāsehi paname. 

(Sikharaṇīgāthā) 

55 . 

Dviadhiki-tare verañjāyaṃ tato dasamaṃ pare, 

Nivasi nilake khedaṅghātaṃ karo paramaṃ vane; 

Kilami idha ve vehaṅgānaṃ manoramakaṃ vase, 

Viraji-sigaṇe medhaṅkāraṃ asokadadaṃ name. 

(Hiriṇīgāthā) 

56 . 

Yo sampuṇṇe upari tirase cāliye pabbatepi, 

Sobhaṃ phulle suvasi itare kāmite appamehi; 

Sāvatthikkenu-da catudase kārite ālayepi, 

Kāmo-cchidde tu bhaya muname ñātime dvārakehi. 

(Mandakkantāgāthā) 

57 . 

Sakko kappile kariya madake niggaho yoti pañce, 

Dakkho kappiye vasidha yamake iddhako bhohi aññe; 

Yakkho dabbike damiya nagare soḷase-topi vaṅke, 

Aggo-ghattite paciya paname bodhake monipaññe. 

(Kusumitalatāvellitagāthā) 

58 . 

Duladdhe pūre yopari ca dasato rājagehaṃ bhajanto, 

Tu satte kūle kho kari dha yapato vāsamejaṃ jahanto; 

Dumaṭṭhe pūneso ramita-calato ṭṭhārasetaṃ dadaṃ so, 

Guṇasse vūpeto namidha karabho kāyakhedaṃ sahanto. 

(Meghavipphujjitagāthā) 

59 . 

Cālīye parime tatheva acale-kūnepi vīse lilaṃ, 

Bhāgī ce sa hite pageva pavase sūrehi nisevitaṃ; 

Kārite ramike pare ca nagare pūrepi vīse imaṃ, 

Hārite vasime jahena paname mūlepi khīṇe jitaṃ. 

(Saddūlavikkīlitagāthā) 

60 . 

Pañcapañca-mākare tatopi piṇḍakena jetakānane ca, 

Aññamañña-mādarena yo nisinnakena te ca māpayeva; 

Pubbapubbaārāme payoji-pāsikāya vāramāvasedha, 

Suddhasuddha-māmalena poriyātimāya mānasā namesa. 

(Vuttagāthā) 

Puññenā’nena saṃsāramupadhi suci sappūrise vo paseve, 

Tehā dinnaṃ sugāho suciparisaupeto arogo bhaveyyaṃ; 

Dīghāyūko mahāpañña yasadhanasulābho ca kalyāṇamitto, 

Lokādibbo ca maggo samamatiparivārova nibbānapatto. 

(Saddharāgāthā) 

Ka . 

Nassati sāsane chanavutādhike ca tivise sate kaliyuge, 

Dvesatacuddasādhikasahassake sakalaraṭṭhakaṃ khubhi gate; 

Bhātikayuddhakena nagaraṃ tadā bhavati chārikā yatigaṇo, 

Dukkhagato mahāpaharaṇehi jivitakhayampi eti piṭake. 

(Bhaddakagāthā) 

Kha . 

Udisaka cetyakepi vikiriya nāsati dha so thiro sagaṇato, 

Vijahiya purato ttaravaneka kumbhakaragāmakaṃ nivasaye; 

Satagaṇakehi tattha janakopi ‘‘bhota idha vāsa sabbayatinaṃ, 

Upaṭṭhahamī’’ti tamhi katipāhanaṃ vasati kho vimaṃsiya sukhaṃ. 

(Lalitagāthā) 

Ga . 

Tattha araññe ramito sucari saddhamma-timāni suyatīhi tipīko, 

Dhūrasuyutto parigāhiya sujāto supaṭṭhāti kunadita-muyānaṃ; 

So satamaccehi kataṃ nagari daṃ tassa ca pācina raha dhikakose, 

Paccayanāyāsu da chāyabahuko suddhayatipi idha vasanakāle. 

(Tanugāthā) 

Gha . 

Phagguṇamāse chadine raciya niṭṭhaṃva gato paramari iminā-yaṃ, 

Sijjhatu pemaṃ vata rakkhatu sudevo uda vaḍḍhatu jinavacane taṃ; 

Vāsamālinī niṭṭhitā. 


