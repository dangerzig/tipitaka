 

. Namo tassa bhagavato arahato sammāsambuddhassa. 

Aṅguttaranikāye 

Pañcakanipāta-aṭṭhakathā 

1. Paṭhamapaṇṇāsakaṃ 

1. Sekhabalavaggo 

1. Saṃkhittasuttavaṇṇanā 

1 . Pañcakanipātassa paṭhame sattannaṃ sekhānaṃ balānīti sekhabalāni . Saddhābalādīsu assaddhiye na kampatīti saddhābalaṃ . Ahirike na kampatīti hirībalaṃ . Anottappe na kampatīti ottappabalaṃ . Kosajje na kampatīti vīriyabalaṃ . Avijjāya na kampatīti paññābalaṃ. Tasmā ti yasmā imāni sattannaṃ sekhānaṃ balāni, tasmā. 

2. Vitthatasuttavaṇṇanā 

2 . Dutiye kāyaduccaritenā tiādīsu upayogatthe karaṇavacanaṃ, hirīyitabbāni kāyaduccaritādīni hirīyati jigucchatīti attho. Ottappaniddese hetvatthe karaṇavacanaṃ, kāyaduccaritādīhi ottappassa hetubhūtehi ottappati bhāyatīti attho. 

Āraddhavīriyo ti paggahitavīriyo anosakkitamānaso. Pahānāyā ti pahānatthāya. Upasampadāyā ti paṭilābhatthāya. Thāmavā ti vīriyathāmena samannāgato. Daḷhaparakkamo ti thiraparakkamo. Anikkhittadhuro kusalesu dhammesū ti kusalesu dhammesu anoropitadhuro anosakkitavīriyo. 

Udayatthagāminiyā ti pañcannaṃ khandhānaṃ udayavayagāminiyā udayañca vayañca paṭivijjhituṃ samatthāya. Paññāya samannāgato ti vipassanāpaññāya ceva maggapaññāya ca samaṅgibhūto. Ariyāyā ti vikkhambhanavasena ca samucchedavasena ca kilesehi ārakā ṭhitāya parisuddhāya. Nibbedhikāyā ti sā ca abhinivijjhanato nibbedhikāti vuccati, tāya samannāgatoti attho. Tattha maggapaññā samucchedavasena anibbiddhapubbaṃ appadālitapubbaṃ lobhakkhandhaṃ dosakkhandhaṃ mohakkhandhaṃ nibbijjhati padāletīti nibbedhikā, vipassanāpaññā tadaṅgavasena nibbedhikā, maggapaññāya paṭilābhasaṃvattanato tabbipassanā nibbedhikāti vattuṃ vaṭṭati. Sammā dukkhakkhayagāminiyā ti idhāpi maggapaññā sammā hetunā nayena vaṭṭadukkhañca kilesadukkhañca khepayamānā gacchatīti sammā dukkhakkhayagāminī nāma, vipassanāpaññā tadaṅgavasena vaṭṭadukkhañca kilesadukkhañca khepayamānā gacchatīti dukkhakkhayagāminī. Dukkhakkhayagāminiyā vā maggapaññāya paṭilābhāya saṃvattanatopesā dukkhakkhayagāminīti veditabbā. Iti imasmiṃ sutte pañca balāni missakāneva kathitāni, tathā pañcame. 

6. Samāpattisuttavaṇṇanā 

6 . Chaṭṭhe akusalassa samāpattī ti akusaladhammassa samāpajjanā, tena saddhiṃ samaṅgibhāvoti attho. Pariyuṭṭhāya tiṭṭhatī ti pariyonandhitvā tiṭṭhati. 

7. Kāmasuttavaṇṇanā 

7 . Sattame kāmesu laḷitā ti vatthukāmakilesakāmesu laḷitā abhiratā. Asitabyābhaṅgi nti tiṇalāyanaasitañceva tiṇavahanakājañca. Kulaputto ti ācārakulaputto. Ohāyā ti pahāya. Alaṃ vacanāyā ti yuttaṃ vacanāya. Labbhā ti sulabhā sakkā labhituṃ. Hīnā kāmā ti pañcannaṃ nīcakulānaṃ kāmā. Majjhimā kāmā ti majjhimasattānaṃ kāmā. Paṇītā kāmā ti rājarājamahāmattānaṃ kāmā. Kāmātveva saṅkhaṃ gacchantī ti kāmanavasena kāmetabbavasena ca kāmāicceva saṅkhaṃ gacchanti. Vuddho hotī ti mahallako hoti. Alaṃpañño ti yuttapañño. Attagutto ti attanāva gutto rakkhito, attānaṃ vā gopetuṃ rakkhituṃ samattho. Nālaṃ pamādāyā ti na yutto pamajjituṃ. Saddhāya akataṃ hotī ti yaṃ saddhāya kusalesu dhammesu kātuṃ yuttaṃ, taṃ na kataṃ hoti. Sesapadesupi eseva nayo. Anapekkho dānāhaṃ, bhikkhave, tasmiṃ bhikkhusmiṃ homī ti evaṃ saddhādīhi kātabbaṃ katvāva sotāpattiphale patiṭṭhite tasmiṃ puggale anapekkho homīti dasseti. Imasmiṃ sutte sotāpattimaggo kathito. 

8. Cavanasuttavaṇṇanā 

8 . Aṭṭhame saddhamme ti sāsanasaddhamme. Assaddho ti okappanasaddhāya ca pakkhandanasaddhāya cāti dvīhipi saddhāhi virahito. Cavati nappatiṭṭhātī ti imasmiṃ sāsane guṇehi cavati, patiṭṭhātuṃ na sakkoti. Iti imasmiṃ sutte appatiṭṭhānañca patiṭṭhānañca kathitaṃ. 

9. Paṭhamaagāravasuttavaṇṇanā 

9 . Navame nāssa gāravoti agāravo . Nāssa patissoti appatisso, ajeṭṭhako anīcavutti. Sesamettha purimasadisameva. 

10. Dutiyaagāravasuttavaṇṇanā 

10 . Dasame abhabbo ti abhājanaṃ. Vuddhi nti vaḍḍhiṃ. Virūḷhi nti virūḷhamūlatāya niccalabhāvaṃ. Vepulla nti mahantabhāvaṃ. Sesaṃ sabbattha uttānamevāti. 

Sekhabalavaggo paṭhamo. 

2. Balavaggo 

1. Ananussutasuttavaṇṇanā 

11 . Dutiyassa paṭhame pubbāhaṃ, bhikkhave, ananussutesu dhammesū ti ahaṃ, bhikkhave, pubbe ananussutesu catūsu saccadhammesu. Abhiññāvosānapāramippatto paṭijānāmī ti catūsu saccesu catūhi maggehi soḷasavidhassa kiccassa karaṇena abhijānitvā vosānapāramiṃ sabbesaṃ kiccānaṃ niṭṭhitattā katakiccabhāvaṃ pāraṃ patto paṭijānāmīti mahābodhipallaṅke attano āgamanīyaguṇaṃ dasseti. Tathāgatassā ti aṭṭhahi kāraṇehi tathāgatassa. Tathāgatabalānī ti yathā tehi gantabbaṃ, tatheva gatāni pavattāni ñāṇabalāni. Āsabhaṃ ṭhāna nti seṭṭhaṭṭhānaṃ. Sīhanāda nti abhītanādaṃ. Brahmacakka nti seṭṭhacakkaṃ. Pavattetī ti katheti. 

2. Kūṭasuttavaṇṇanā 

12 . Dutiye sekhabalānī ti sekhānaṃ ñāṇabalāni. Agga nti uttamaṃ. Sesabalāni gopānasiyo kūṭaṃ viya saṅgaṇhātīti saṅgāhikaṃ . Tāneva balāni saṃhatāni karotīti saṅghātaniyaṃ . 

3. Saṃkhittasuttavaṇṇanā 

13 . Tatiye tattha muṭṭhassacce na kampatīti satibalaṃ . Uddhacce na kampatīti samādhibalaṃ . 

4. Vitthatasuttavaṇṇanā 

14 . Catutthe satinepakkenā ti ettha nepakkaṃ vuccati paññā, sā satiyā upakārakabhāvena gahitā. 

5. Daṭṭhabbasuttavaṇṇanā 

15 . Pañcame savisayasmiṃyeva lokiyalokuttaradhamme kathetuṃ kattha ca, bhikkhave, saddhābalaṃ daṭṭhabba ntiādimāha. Yathā hi cattāro seṭṭhiputtā, rājāti rājapañcamesu sahāyesu ‘‘nakkhattaṃ kīḷissāmā’’ti vīthiṃ otiṇṇesu ekassa seṭṭhiputtassa gehaṃ gatakāle itare cattāro tuṇhī nisīdanti, gehasāmikova ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Dutiyatatiyacatutthassa gehaṃ gatakāle itare cattāro tuṇhī nisīdanti, gehasāmikova ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti. Atha sabbapacchā rañño gehaṃ gatakāle kiñcāpi rājā sabbattha issaro, imasmiṃ pana kāle attano geheyeva ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti vicāreti, evamevaṃ saddhāpañcamesu balesu tesu sahāyesu ekato vīthiṃ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṃ sotāpattiyaṅgāni patvā adhimokkhalakkhaṇaṃ saddhābalameva jeṭṭhakaṃ hoti pubbaṅgamaṃ, sesāni tadanvayāni honti. Yathā dutiyassa gehe itare cattāro tuṇhī nisīdanti, gehasāmikova vicāreti, evaṃ sammappadhānāni patvā paggahalakkhaṇaṃ vīriyabalameva jeṭṭhakaṃ hoti pubbaṅgamaṃ , sesāni tadanvayāni honti. Yathā tatiyassa gehe itare cattāro tuṇhī nisīdanti, gehasāmikova vicāreti, evaṃ satipaṭṭhānāni patvā upaṭṭhānalakkhaṇaṃ satibalameva jeṭṭhakaṃ hoti pubbaṅgamaṃ, sesāni tadanvayāni honti. Yathā catutthassa gehe itare cattāro tuṇhī nisīdanti, gehasāmikova vicāreti, evaṃ jhānavimokkhe patvā avikkhepalakkhaṇaṃ samādhibalameva jeṭṭhakaṃ hoti pubbaṅgamaṃ, sesāni tadanvayāni honti. Sabbapacchā rañño gehaṃ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṃ paññābalameva jeṭṭhakaṃ hoti pubbaṅgamaṃ, sesāni tadanvayāni hontīti evamidha pañca balāni missakāni kathitāni. Chaṭṭhaṃ uttānatthameva. Evaṃ purimavagge ca idha ca aṭṭhasu suttesu sekhabalāneva kathitāni. Karaṇḍakolavāsī mahādattatthero panāha – ‘‘heṭṭhā catūsu suttesu sekhabalāni kathitāni, upari catūsu asekhabalānī’’ti. 

7. Paṭhamahitasuttavaṇṇanā 

17 . Sattame sīlādayo missakāva kathitā. Vimuttī ti arahattaphalavimuttiyeva. Vimuttiñāṇadassanaṃ paccavekkhaṇañāṇaṃ, taṃ lokiyameva. 

8-10. Dutiyahitasuttādivaṇṇanā 

18-20 . Aṭṭhame dussīlo bahussuto kathito, navame appassuto dussīlo, dasame bahussuto khīṇāsavoti. 

Balavaggo dutiyo. 

3. Pañcaṅgikavaggo 

1. Paṭhamaagāravasuttavaṇṇanā 

21 . Tatiyassa paṭhame asabhāgavuttiko ti asabhāgāya visadisāya jīvitavuttiyā samannāgato . Ābhisamācārikaṃ dhamma nti uttamasamācārabhūtaṃ vattavasena paññattasīlaṃ. Sekhaṃ dhamma nti sekhapaṇṇattisīlaṃ. Sīlānī ti cattāri mahāsīlāni. Sammādiṭṭhi nti vipassanāsammādiṭṭhiṃ. Sammāsamādhi nti maggasamādhiñceva phalasamādhiñca. Imasmiṃ sutte sīlādīni missakāni kathitāni. 

2. Dutiyaagāravasuttavaṇṇanā 

22 . Dutiye sīlakkhandha nti sīlarāsiṃ. Sesadvayepi eseva nayo. Ime pana tayopi khandhā missakāva kathitāti. 

3. Upakkilesasuttavaṇṇanā 

23 . Tatiye na ca pabhassara nti na ca pabhāvantaṃ. Pabhaṅgu cā ti pabhijjanasabhāvaṃ. Ayo ti kāḷalohaṃ. Loha nti ṭhapetvā idha vuttāni cattāri avasesaṃ lohaṃ. Sajjha nti rajataṃ. Cittassā ti cātubhūmakakusalacittassa. Tebhūmakassa tāva upakkilesā hontu, lokuttarassa kathaṃ hontīti? Uppajjituṃ appadānena. Yadaggena hi uppajjituṃ na denti, tadaggeneva te lokiyassapi lokuttarassapi upakkilesā nāma honti. Pabhaṅgu cā ti ārammaṇe cuṇṇavicuṇṇabhāvūpagamanena bhijjanasabhāvaṃ. Sammā samādhiyati āsavānaṃ khayāyā ti āsavānaṃ khayasaṅkhātassa arahattassa atthāya hetunā kāraṇena samādhiyati. Ettāvatā cittaṃ visodhetvā arahatte patiṭṭhitaṃ khīṇāsavaṃ dasseti. Idānissa abhiññāpaṭivedhaṃ dassento yassa yassa cā tiādimāha. Taṃ uttānatthamevāti. 

4. Dussīlasuttavaṇṇanā 

24 . Catutthe hatūpaniso ti hataupanissayo hatakāraṇo. Yathābhūtañāṇadassana nti nāmarūpaparicchedañāṇaṃ ādiṃ katvā taruṇavipassanā. Nibbidāvirāgo ti nibbidā ca virāgo ca . Tattha nibbidā balavavipassanā, virāgo maggo. Vimuttiñāṇadassana nti phalavimutti ca paccavekkhaṇañāṇañca. 

5. Anuggahitasuttavaṇṇanā 

25 . Pañcame sammādiṭṭhī ti vipassanāsammādiṭṭhi. Cetovimuttiphalā tiādīsu cetovimuttī ti maggaphalasamādhi. Paññāvimuttī ti phalañāṇaṃ. Sīlānuggahitā ti sīlena anuggahitā anurakkhitā. Sutānuggahitā ti bāhusaccena anuggahitā. Sākacchānuggahitā ti dhammasākacchāya anuggahitā. Samathānuggahitā ti cittekaggatāya anuggahitā. 

Imassa panatthassa āvibhāvatthaṃ madhurambabījaṃ ropetvā samantā mariyādaṃ bandhitvā kālānukālaṃ udakaṃ āsiñcitvā kālānukālaṃ mūlāni sodhetvā kālānukālaṃ patitapāṇake hāretvā kālānukālaṃ makkaṭajālaṃ luñcitvā ambaṃ paṭijagganto puriso dassetabbo. Tassa hi purisassa madhurambabījaropanaṃ viya vipassanāsammādiṭṭhi daṭṭhabbā, mariyādabandhanaṃ viya sīlena anuggaṇhanaṃ, udakāsecanaṃ viya sutena anuggaṇhanaṃ, mūlaparisodhanaṃ viya sākacchāya anuggaṇhanaṃ, pāṇakaharaṇaṃ viya jhānavipassanāpāripanthikasodhanavasena samathānuggaṇhanaṃ, makkaṭajālaluñcanaṃ viya balavavipassanānuggaṇhanaṃ, evaṃ anuggahitassa rukkhassa khippameva vaḍḍhitvā phalappadānaṃ viya imehi sīlādīhi anuggahitāya mūlasammādiṭṭhiyā khippameva maggavasena vaḍḍhitvā cetovimuttipaññāvimuttiphalappadānaṃ veditabbaṃ. 

6. Vimuttāyatanasuttavaṇṇanā 

26 . Chaṭṭhe vimuttāyatanānī ti vimuccanakāraṇāni. Yatthā ti yesu vimuttāyatanesu. Satthā dhammaṃ desetī ti catusaccadhammaṃ deseti. Atthapaṭisaṃvedino ti pāḷiatthaṃ jānantassa. Dhammapaṭisaṃvedino ti pāḷiṃ jānantassa. Pāmojja nti taruṇapīti. Pītī ti tuṭṭhākārabhūtā balavapīti. Kāyo ti nāmakāyo. Passambhatī ti paṭippassambhati. Sukhaṃ vedetī ti sukhaṃ paṭilabhati. Cittaṃ samādhiyatī ti arahattaphalasamādhinā samādhiyati. Ayañhi taṃ dhammaṃ suṇanto āgatāgataṭṭhāne jhānavipassanāmaggaphalāni jānāti, tassa evaṃ jānato pīti uppajjati. So tassā pītiyā antarā osakkituṃ na dento upacārakammaṭṭhāniko hutvā vipassanaṃ vaḍḍhetvā arahattaṃ pāpuṇāti. Taṃ sandhāya vuttaṃ – ‘‘cittaṃ samādhiyatī’’ti. Sesesupi eseva nayo. Ayaṃ pana viseso – samādhinimitta nti aṭṭhatiṃsāya ārammaṇesu aññataro samādhiyeva samādhinimittaṃ. Suggahitaṃ hotī tiādisu ācariyassa santike kammaṭṭhānaṃ uggaṇhantena suṭṭhu gahitaṃ hoti suṭṭhu manasikataṃ suṭṭhu upadhāritaṃ. Suppaṭividdhaṃ paññāyā ti paññāya suṭṭhu paccakkhaṃ kataṃ. Tasmiṃ dhamme ti tasmiṃ kammaṭṭhānapāḷidhamme. Iti imasmiṃ sutte pañcapi vimuttāyatanāni arahattaṃ pāpetvā kathitānīti. 

7. Samādhisuttavaṇṇanā 

27 . Sattame appamāṇa nti pamāṇakaradhammarahitaṃ lokuttaraṃ. Nipakā patissatā ti nepakkena ca satiyā ca samannāgatā hutvā. Pañca ñāṇānī ti pañca paccavekkhaṇañāṇāni. Paccattaññeva uppajjantī ti attaniyeva uppajjanti. Ayaṃ samādhi paccuppannasukho cevā tiādīsu arahattaphalasamādhi adhippeto. Maggasamādhītipi vadantiyeva. So hi appitappitakkhaṇe sukhattā paccuppannasukho, purimo purimo pacchimassa pacchimassa samādhisukhassa paccayattā āyatiṃ sukhavipāko, kilesehi ārakattā ariyo, kāmāmisavaṭṭāmisalokāmisānaṃ abhāvā nirāmiso . Buddhādīhi mahāpurisehi sevitattā akāpurisasevito . Aṅgasantatāya ārammaṇasantatāya sabbakilesadarathasantatāya ca santo, atappaniyaṭṭhena paṇīto . Kilesappaṭippassaddhiyā laddhattā kilesappaṭippassaddhibhāvaṃ vā laddhattā paṭippassaddhaladdho . Paṭippassaddhaṃ paṭippassaddhīti hi idaṃ atthato ekaṃ. Paṭippassaddhakilesena vā arahatā laddhattāpi paṭippassaddhaladdho, ekodibhāvena adhigatattā ekodibhāvameva vā adhigatattā ekodibhāvādhigato . Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā na sasaṅkhāraniggayhavāritagato . Taṃ samādhiṃ samāpajjanto tato vā vuṭṭhahanto sativepullappattattā satova samāpajjati, satova vuṭṭhahati . Yathāparicchinnakālavasena vā sato samāpajjati, sato vuṭṭhahati. Tasmā yadettha ‘‘ayaṃ samādhi paccuppannasukho ceva āyatiñca sukhavipāko cā’’ti evaṃ paccavekkhamānassa paccattaṃyeva aparappaccayañāṇaṃ uppajjati, taṃ ekaṃ ñāṇaṃ. Eseva nayo sesesu. Evaṃ imāni pañca ñāṇāni paccattaññeva uppajjantīti. 

8. Pañcaṅgikasuttavaṇṇanā 

28 . Aṭṭhame ariyassā ti vikkhambhanavasena pahīnakilesehi ārakā ṭhitassa. Bhāvanaṃ desessāmī ti brūhanaṃ vaḍḍhanaṃ pakāsayissāmi. Imameva kāya nti imaṃ karajakāyaṃ. Abhisandetī ti temeti sneheti, sabbattha pavattapītisukhaṃ karoti. Parisandetī ti samantato sandeti. Paripūretī ti vāyunā bhastaṃ viya pūreti. Parippharatī ti samantato phusati. Sabbāvato kāyassā ti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṃsalohitānugataṃ aṇumattampi ṭhānaṃ paṭhamajjhānasukhena aphuṭaṃ nāma na hoti. 

Dakkho ti cheko paṭibalo nhānīyacuṇṇāni kātuñceva yojetuñca sannetuñca. Kaṃsathāle ti yena kenaci lohena katabhājane. Mattikābhājanaṃ pana thiraṃ na hoti, sannentassa bhijjati. Tasmā taṃ na dassesi. Paripphosakaṃ paripphosaka nti siñcitvā siñcitvā. Sanneyyā ti vāmahatthena kaṃsathālaṃ gahetvā dakkhiṇahatthena pamāṇayuttaṃ udakaṃ siñcitvā siñcitvā parimaddanto piṇḍaṃ kareyya. Snehānugatā ti udakasinehena anugatā. Snehaparetā ti udakasinehena pariggahitā. Santarabāhirā ti saddhiṃ antopadesena ceva bahipadesena ca, sabbatthakameva udakasinehena phuṭāti attho. Na ca pagghariṇī ti na bindu bindu udakaṃ paggharati, sakkā hoti hatthenapi dvīhipi aṅgulīhi gahetuṃ ovaṭṭikāyapi kātunti attho. 

Dutiyajjhānasukhaupamāyaṃ ubbhidodako ti ubbhinnaudako, na heṭṭhā ubbhijjitvā uggacchanaudako, antoyeva pana uppajjanaudakoti attho. Āyamukha nti āgamanamaggo. Devo ti megho. Kālena kāla nti kāle kāle, anvaḍḍhamāsaṃ vā anudasāhaṃ vāti attho. Dhāra nti vuṭṭhiṃ. Nānuppaveccheyyā ti nappaveseyya, na vasseyyāti attho. Sītā vāridhārā ubbhijjitvā ti sītā vāridhārā taṃ rahadaṃ pūrayamānā ubbhijjitvā. Heṭṭhā uggacchanaudakañhi uggantvā bhijjantaṃ udakaṃ khobheti, catūhi disāhi pavisanaudakaṃ purāṇapaṇṇatiṇakaṭṭhadaṇḍakādīhi udakaṃ khobheti. Vuṭṭhiudakaṃ dhārānipātabubbuḷakehi udakaṃ khobheti, sannisinnameva pana hutvā iddhinimmitamiva uppajjamānaṃ udakaṃ imaṃ padesaṃ pharati, imaṃ na pharatīti natthi. Tena aphuṭokāso nāma na hoti. Tattha rahado viya karajakāyo, udakaṃ viya dutiyajjhānasukhaṃ, sesaṃ purimanayeneva veditabbaṃ. 

Tatiyajjhānasukhaupamāyaṃ uppalāni ettha santīti uppalinī . Sesapadadvayepi eseva nayo. Ettha ca setarattanīlesu yaṃkiñci uppalameva, ūnakasatapattaṃ puṇḍarīkaṃ, satapattaṃ padumaṃ. Pattaniyamaṃ vā vināpi setaṃ padumaṃ, rattaṃ puṇḍarīkanti ayamettha vinicchayo. Udakānuggatānī ti udakato na uggatāni. Antonimuggaposīnī ti udakatalassa anto nimuggāniyeva hutvā posanti vaḍḍhantīti attho. Sesaṃ purimanayeneva veditabbaṃ. 

Catutthajjhānaupamāyaṃ parisuddhena cetasā pariyodātenā ti ettha nirupakkilesaṭṭhena parisuddhaṃ, pabhassaraṭṭhena pariyodātaṃ veditabbaṃ. Odātena vatthenā ti idaṃ utupharaṇatthaṃ vuttaṃ. Kiliṭṭhavatthena hi utupharaṇaṃ na hoti, taṅkhaṇadhotaparisuddhena utupharaṇaṃ balavaṃ hoti. Imissā hi upamāya vatthaṃ viya karajakāyo, utupharaṇaṃ viya catutthajjhānasukhaṃ. Tasmā yathā sunhātassa purisassa parisuddhaṃ vatthaṃ sasīsaṃ pārupitvā nisinnassa sarīrato utu sabbameva vatthaṃ pharati, na koci vatthassa aphuṭokāso hoti, evaṃ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo. Catutthajjhānacittameva vā vatthaṃ viya, taṃsamuṭṭhānarūpaṃ utupharaṇaṃ viya. Yathā hi katthaci katthaci odātavatthe kāyaṃ aphusantepi taṃsamuṭṭhānena utunā sabbatthakameva kāyo phuṭo hoti, evaṃ catutthajjhānasamuṭṭhāpitena sukhumarūpena sabbatthakameva bhikkhuno kāyo phuṭo hotīti evamettha attho daṭṭhabbo. 

Paccavekkhaṇanimitta nti paccavekkhaṇañāṇameva. Suggahitaṃ hotī ti yathā tena jhānavipassanāmaggā suṭṭhu gahitā honti, evaṃ paccavekkhaṇanimittaṃ aparāparena paccavekkhaṇanimittena suṭṭhu gahitaṃ hoti. Añño vā añña nti añño eko aññaṃ ekaṃ, attanoyeva hi attā na pākaṭo hoti. Ṭhito vā nisinna nti ṭhitakassāpi nisinno pākaṭo hoti, tenevaṃ vuttaṃ. Sesesupi eseva nayo. Udakamaṇiko ti samekhalā udakacāṭi. Samatittiko ti samabharito. Kākapeyyā ti mukhavaṭṭiyaṃ nisīditvā kākena gīvaṃ anāmetvāva pātabbo. 

Subhūmiya nti samabhūmiyaṃ. ‘‘Subhūme sukhette vihatakhāṇuke bījāni patiṭṭhāpeyyā’’ti (dī. ni. 2.438) ettha pana maṇḍabhūmi subhūmīti āgatā. Catumahāpathe ti dvinnaṃ mahāmaggānaṃ vinivijjhitvā gataṭṭhāne. Ājaññaratho ti vinītaassaratho. Odhastapatodo ti yathā rathaṃ abhiruhitvā ṭhitena sakkā hoti gaṇhituṃ, evaṃ ālambanaṃ nissāya tiriyato ṭhapitapatodo. Yoggācariyo ti assācariyo. Sveva assadamme sāretīti assadammasārathi. Yenicchaka nti yena yena maggena icchati. Yadicchaka nti yaṃ yaṃ gatiṃ icchati. Sāreyyā ti ujukaṃ purato peseyya. Paccāsāreyyā ti paṭinivatteyya. 

Evaṃ heṭṭhā pañcahi aṅgehi samāpattiparikammaṃ kathetvā imāhi tīhi upamāhi paguṇasamāpattiyā ānisaṃsaṃ dassetvā idāni khīṇāsavassa abhiññāpaṭipāṭiṃ dassetuṃ so sace ākaṅkhatī tiādimāha. Taṃ uttānatthamevāti. 

9. Caṅkamasuttavaṇṇanā 

29 . Navame addhānakkhamo hotī ti dūraṃ addhānamaggaṃ gacchanto khamati, adhivāsetuṃ sakkoti. Padhānakkhamo ti vīriyakkhamo. Caṅkamādhigato samādhī ti caṅkamaṃ adhiṭṭhahantena adhigato aṭṭhannaṃ samāpattīnaṃ aññatarasamādhi. Ciraṭṭhitiko hotī ti ciraṃ tiṭṭhati. Ṭhitakena gahitanimittañhi nisinnassa nassati, nisinnena gahitanimittaṃ nipannassa. Caṅkamaṃ adhiṭṭhahantena calitārammaṇe gahitanimittaṃ pana ṭhitassapi nisinnassapi nipannassapi na nassatīti. 

10. Nāgitasuttavaṇṇanā 

30 . Dasame uddhaṃ uggatattā ucco, rāsibhāvena ca mahā saddo etesanti uccāsaddamahāsaddā . Tesu hi uggatuggatesu khattiyamahāsāla-brāhmaṇamahāsālādīsu mahāsakkāraṃ gahetvā āgatesu ‘‘asukassa okāsaṃ detha, asukassa okāsaṃ dethā’’ti vutte ‘‘mayaṃ paṭhamataraṃ āgatā, mayhaṃ paṭhamataraṃ āgatā, natthi okāso’’ti evaṃ aññamaññaṃ kathentānaṃ saddo ucco ceva mahā ca ahosi. Kevaṭṭā maññe macchavilope ti kevaṭṭā viya macchavilope. Tesañhi macchapacchiṃ gahetvā āgatānaṃ vikkiṇanaṭṭhāne ‘‘mayhaṃ detha mayhaṃ dethā’’ti vadato mahājanassa evarūpo saddo hoti. Mīḷhasukha nti asucisukhaṃ. Middhasukha nti niddāsukhaṃ. Lābhasakkārasilokasukha nti lābhasakkārañceva vaṇṇabhaṇanañca nissāya uppannasukhaṃ. 

Taṃninnāva gamissantī ti taṃ tadeva bhagavato gataṭṭhānaṃ gamissanti, anubandhissantiyevāti vuttaṃ hoti. Tathā hi, bhante, bhagavato sīlapaññāṇa nti yasmā tathāvidhaṃ tumhākaṃ sīlañca ñāṇañcāti attho. Mā ca mayā yaso ti mayā saddhiṃ yasopi mā samāgacchatu. Piyāna nti piyajanānaṃ. Eso tassa nissando ti esā piyabhāvassa nipphatti. Asubhanimittānuyoga nti asubhakammaṭṭhānānuyogaṃ. Subhanimitte ti rāgaṭṭhāniye iṭṭhārammaṇe. Eso tassa nissando ti esā tassa asubhanimittānuyogassa nipphatti. Evamimasmiṃ sutte imesu pañcasu ṭhānesu vipassanāva kathitāti. 

Pañcaṅgikavaggo tatiyo. 

4. Sumanavaggo 

1. Sumanasuttavaṇṇanā 

31 . Catutthassa paṭhame sumanā rājakumārī ti mahāsakkāraṃ katvā patthanaṃ patthetvā evaṃ laddhanāmā rājakaññā. Vipassisammāsambuddhakālasmiṃ hi nāgaresu ‘‘yuddhampi katvā satthāraṃ amhākaṃ gaṇhissāmā’’ti senāpatiṃ nissāya buddhappamukhaṃ saṅghaṃ labhitvā paṭipāṭiyā puññāni kātuṃ āraddhesu sabbapaṭhamadivaso senāpatissa vāro ahosi. Tasmiṃ divase senāpati mahādānaṃ sajjetvā ‘‘ajja yathā añño koci ekabhikkhampi na deti, evaṃ rakkhathā’’ti samantā purise ṭhapesi. Taṃdivasaṃ seṭṭhibhariyā rodamānā pañcahi kumārikāsatehi saddhiṃ kīḷitvā āgataṃ dhītaraṃ āha – ‘‘sace, amma, tava pitā jīveyya, ajjāhaṃ paṭhamaṃ dasabalaṃ bhojeyya’’nti. Sā taṃ āha – ‘‘amma, mā cintayi, ahaṃ tathā karissāmi, yathā buddhappamukho saṅgho amhākaṃ paṭhamaṃ bhikkhaṃ bhuñjissatī’’ti. Tato satasahassagghanikāya suvaṇṇapātiyā nirudakapāyāsaṃ pūretvā sappimadhusakkharādīhi abhisaṅkharitvā aññissā pātiyā paṭikujjitvā taṃ sumanamālāguḷehi parikkhipitvā mālāguḷasadisaṃ katvā bhagavato gāmaṃ pavisanavelāya sayameva ukkhipitvā dhātigaṇaparivutā gharā nikkhami. 

Antarāmagge senāpatino upaṭṭhākā, ‘‘amma, mā ito āgamā’’ti vadanti. Mahāpuññā nāma manāpakathā honti, na ca tesaṃ punappunaṃ bhaṇantānaṃ kathā paṭikkhipituṃ sakkā hoti. Sā ‘‘cūḷapita, mahāpita, mātula, kissa tumhe gantuṃ na dethā’’ti āha. Senāpatinā ‘‘aññassa kassaci khādanīyaṃ bhojanīyaṃ mā dethā’’ti ṭhapitamha, ammāti. Kiṃ pana mama hatthe khādanīyaṃ bhojanīyaṃ passathāti? Mālāguḷaṃ passāmāti. Kiṃ tumhākaṃ senāpati mālāpūjampi kātuṃ na detīti? Deti, ammāti. Tena hi apethāti bhagavantaṃ upasaṅkamitvā ‘‘mālāguḷaṃ gaṇhatha bhagavā’’ti āha. Bhagavā ekaṃ senāpatissa upaṭṭhākaṃ oloketvā mālāguḷaṃ gaṇhāpesi. Sā bhagavantaṃ vanditvā ‘‘bhavābhavābhinibbattiyaṃ me sati paritassanajīvitaṃ nāma mā hotu, ayaṃ sumanamālā viya nibbattanibbattaṭṭhāne piyāva homi, nāmena ca sumanāyevā’’ti patthanaṃ katvā satthārā ‘‘sukhinī hohī’’ti vuttā vanditvā padakkhiṇaṃ katvā pakkāmi. 

Bhagavāpi senāpatissa gehaṃ gantvā paññattāsane nisīdi. Senāpati yāguṃ gahetvā upagañchi, satthā hatthena pattaṃ pidahi. Nisinno, bhante, bhikkhusaṅghoti . Atthi no eko antarāmagge piṇḍapāto laddhoti? Mālaṃ apanetvā piṇḍapātaṃ addasa. Cūḷupaṭṭhāko āha – ‘‘sāmi mālāti maṃ vatvā mātugāmo vañcesī’’ti. Pāyāso bhagavantaṃ ādiṃ katvā sabbabhikkhūnaṃ pahosi. Senāpati attano deyyadhammaṃ adāsi. Satthā bhattakiccaṃ katvā maṅgalaṃ vatvā pakkāmi. Senāpati ‘‘kā nāma sā piṇḍapātamadāsī’’ti pucchi. Seṭṭhidhītā sāmīti. Sappaññā itthī, evarūpāya ghare vasantiyā purisassa saggasampatti nāma na dullabhāti kaṃ ānetvā jeṭṭhakaṭṭhāne ṭhapesi? 

Sā pitugehe ca senāpatigehe ca dhanaṃ gahetvā yāvatāyukaṃ tathāgatassa dānaṃ datvā puññāni karitvā tato cutā kāmāvacaradevaloke nibbatti. Nibbattakkhaṇeyeva jāṇuppamāṇena odhinā sakalaṃ devalokaṃ paripūrayamānaṃ sumanavassaṃ vassi. Devatā ‘‘ayaṃ attanāva attano nāmaṃ gahetvā āgatā’’ti ‘‘sumanā devadhītā’’tvevassā nāmaṃ akaṃsu. Sā ekanavutikappe devesu ca manussesu ca saṃsarantī nibbattanibbattaṭṭhāne avijahitasumanavassā ‘‘sumanā sumanā’’tveva nāmā ahosi. Imasmiṃ pana kāle kosalarañño aggamahesiyā kucchismiṃ paṭisandhiṃ gaṇhi. Tāpi pañcasatā kumārikā taṃdivasaññeva tasmiṃ tasmiṃ kule paṭisandhiṃ gahetvā ekadivaseyeva sabbā mātukucchito nikkhamiṃsu. Taṃkhaṇaṃyeva jāṇuppamāṇena odhinā sumanavassaṃ vassi. Taṃ disvā rājā ‘‘pubbe katābhinīhārā esā bhavissatī’’ti tuṭṭhamānaso ‘‘dhītā me attanāva attano nāmaṃ gahetvā āgatā’’ti sumanātvevassā nāmaṃ katvā ‘‘mayhaṃ dhītā na ekikāva nibbattissatī’’ti nagaraṃ vicināpento ‘pañca dārikāsatāni jātānī’’ti sutvā sabbā attanāva posāpesi. Māse māse sampate ‘‘ānetvā mama dhītu dassethā’’ti āha. Evamesā mahāsakkāraṃ katvā patthanaṃ patthetvā evaṃladdhanāmāti veditabbā. 

Tassā sattavassikakāle anāthapiṇḍikena vihāraṃ niṭṭhāpetvā tathāgatassa dūte pesite satthā bhikkhusaṅghaparivāro sāvatthiṃ agamāsi. Anāthapiṇḍiko gantvā rājānaṃ evamāha – ‘‘mahārāja, satthu idhāgamanaṃ amhākampi maṅgalaṃ tumhākampi maṅgalameva, sumanaṃ rājakumāriṃ pañcahi dārikāsatehi saddhiṃ puṇṇaghaṭe ca gandhamālādīni ca gāhāpetvā dasabalassa paccuggamanaṃ pesethā’’ti. Rājā ‘‘sādhu mahāseṭṭhī’’ti tathā akāsi. Sāpi raññā vuttanayeneva gantvā satthāraṃ vanditvā gandhamālādīhi pūjetvā ekamantaṃ aṭṭhāsi. Satthā tassā dhammaṃ desesi. Sā pañcahi kumārikāsatehi saddhiṃ sotāpattiphale patiṭṭhāsi. Aññānipi pañca dārikāsatāni pañca mātugāmasatāni pañca upāsakasatāni tasmiṃyeva khaṇe sotāpattiphalaṃ pāpuṇiṃsu. Evaṃ tasmiṃ divase antarāmaggeyeva dve sotāpannasahassāni jātāni. 

Yena bhagavā tenupasaṅkamī ti kasmā upasaṅkamīti? Pañhaṃ pucchitukāmatāya. Kassapasammāsambuddhakāle kira sahāyakā dve bhikkhū ahesuṃ. Tesu eko sāraṇīyadhammaṃ pūreti, eko bhattaggavattaṃ. Sāraṇīyadhammapūrako itaraṃ āha – ‘‘āvuso, adinnassa phalaṃ nāma natthi, attanā laddhaṃ paresaṃ datvā bhuñjituṃ vaṭṭatī’’ti. Itaro pana āha – ‘‘āvuso, tvaṃ na jānāsi, deyyadhammaṃ nāma vinipātetuṃ na vaṭṭati, attano yāpanamattameva gaṇhantena bhattaggavattaṃ pūretuṃ vaṭṭatī’’ti. Tesu ekopi ekaṃ attano ovāde otāretuṃ nāsakkhi. Dvepi attano paṭipattiṃ pūretvā tato cutā kāmāvacaradevaloke nibbattiṃsu. Tattha sāraṇīyadhammapūrako itaraṃ pañcahi dhammehi adhigaṇhi. 

Evaṃ te devesu ca manussesu ca saṃsarantā ekaṃ buddhantaraṃ khepetvā imasmiṃ kāle sāvatthiyaṃ nibbattiṃsu. Sāraṇīyadhammapūrako kosalarañño aggamahesiyā kucchismiṃ paṭisandhiṃ gaṇhi , itaro tassāyeva upaṭṭhākaitthiyā kucchismiṃ paṭisandhiṃ gaṇhi. Te dvepi janā ekadivaseneva jāyiṃsu. Te nāmaggahaṇadivase nhāpetvā sirigabbhe nipajjāpetvā dvinnampi mātaro bahi sakkāraṃ saṃvidahiṃsu. Tesu sāraṇīyadhammapūrako akkhīni ummīletvā mahantaṃ setacchattaṃ supaññattaṃ sirisayanaṃ alaṅkatapaṭiyattañca nivesanaṃ disvā ‘‘ekasmiṃ rājakule nibbattosmī’’ti aññāsi. So ‘‘kiṃ nu kho kammaṃ katvā idha nibbattosmī’’ti āvajjento ‘‘sāraṇīyadhammanissandenā’’ti ñatvā ‘‘sahāyo me kuhiṃ nu kho nibbatto’’ti āvajjento nīcasayane nipannaṃ disvā ‘‘ayaṃ bhattaggavattaṃ pūremīti mama vacanaṃ na gaṇhi, imasmiṃ idāni taṃ ṭhāne niggaṇhituṃ vaṭṭatī’’ti ‘‘samma mama vacanaṃ nākāsī’’ti āha. Atha kiṃ jātanti. Passa mayhaṃ sampattiṃ, setacchattassa heṭṭhā sirisayane nipannosmi, tvaṃ nīcamañce thaddhaattharaṇamatte nipannosīti. Kiṃ pana tvaṃ etaṃ nissāya mānaṃ karosi, nanu veḷusalākāhi katvā pilotikāya paliveṭhitaṃ sabbametaṃ pathavīdhātumattamevāti? 

Sumanā tesaṃ kathaṃ sutvā ‘‘mama bhātikānaṃ santike koci natthī’’ti tesaṃ samīpaṃ gacchantī dvāraṃ nissāya ṭhitā ‘‘dhātū’’ti vacanaṃ sutvā ‘‘idaṃ dhātūti vacanaṃ bahiddhā natthi. Mama bhātikā samaṇadevaputtā bhavissantī’’ti cintetvā – ‘‘sacāhaṃ ‘ime evaṃ kathentī’ti mātāpitūnaṃ kathessāmi, ‘amanussā ete’ti nīharāpessanti. Idaṃ kāraṇaṃ aññassa akathetvā kaṅkhacchedakaṃ purisaheraññikaṃ mama pitaraṃ mahāgotamadasabalaṃyeva pucchissāmī’’ti bhuttapātarāsā rājānaṃ upasaṅkamitvā ‘‘dasabalassa upaṭṭhānaṃ gamissāmī’’ti āha. Rājā pañca rathasatāni yojāpesi. Jambudīpatalasmiñhi tissova kumāriyo pitūnaṃ santikā pañca rathasatāni labhiṃsu – bimbisārarañño dhītā cundī rājakaññā, dhanañcayassa seṭṭhissa dhītā visākhā, ayaṃ sumanā rājakaññāti. Sā gandhamālaṃ ādāya rathe ṭhitā pañcarathasataparivārā ‘‘imaṃ pañhaṃ pucchissāmī’’ti yena bhagavā tenupasaṅkami. 

Idhassū ti idha bhaveyyuṃ. Eko dāyako ti eko attanā laddhalābhato parassa datvā paribhuñjanako sāraṇīyadhammapūrako. Eko adāyako ti eko attanā laddhaṃ parassa adatvā paribhuñjanako bhattaggavattapūrako. Devabhūtānaṃ pana nesa nti devabhūtānaṃ etesaṃ. Adhigaṇhātī ti adhibhavitvā gaṇhāti ajjhottharati atiseti. Ādhipateyyenā ti jeṭṭhakakāraṇena. Imehi pañcahi ṭhānehī ti sesadeve sakko devarājā viya imehi pañcahi kāraṇehi adhigaṇhāti. Mānusakenā tiādīsu āyunā mahākassapatthero viya bākulatthero viya ānandatthero viya ca, vaṇṇena mahāgatimbaabhayatthero viya bhaṇḍāgāraamacco viya ca, sukhena raṭṭhapālakulaputto viya soṇaseṭṭhiputto viya yasadārako viya ca, yasena dhammāsoko viya, tathā ādhipaccenāti imehi pañcahi kāraṇehi atireko jeṭṭhako hoti. 

Yācitova bahula nti bākulatthera-sīvalitthera-ānandattherādayo viya yācitova bahulaṃ cīvarādīni paribhuñjatīti imehi kāraṇehi atireko hoti jeṭṭhako. Yadidaṃ vimuttiyā vimutti nti yaṃ ekassa vimuttiyā saddhiṃ itarassa vimuttiṃ ārabbha nānākaraṇaṃ vattabbaṃ bhaveyya, taṃ na vadāmīti attho. Sattavassikadārako vā hi vimuttiṃ paṭivijjhatu vassasatikatthero vā bhikkhu vā bhikkhunī vā upāsako vā upāsikā vā devo vā māro vā brahmā vā, paṭividdhalokuttaramagge nānattaṃ nāma natthi. Alamevā ti yuttameva. Yatra hi nāmā ti yāni nāma. 

Gacchaṃ ākāsadhātuyā ti ākāsena gacchanto. Saddho ti ratanattayaguṇānaṃ saddhātā. Thanaya nti gajjanto. Vijjumālī ti mālāsadisāya meghamukhe carantiyā vijjulatāya samannāgato. Satakkakū ti satakūṭo, ito cito ca uṭṭhitena valāhakakūṭasatena samannāgatoti attho. Dassanasampanno ti sotāpanno. Bhogaparibyūḷho ti udakoghena viya dānavasena dīyamānehi bhogehi paribyūḷho, devalokaṃ sampāpitoti attho. Peccā ti paraloke. Sagge pamodatī ti yasmiṃ sagge uppajjati, tattheva modatīti. 

2. Cundīsuttavaṇṇanā 

32 . Dutiye pañcahi rathasatehī ti bhuttapātarāsā pitu santikaṃ pesetvā pañca rathasatāni yojāpetvā tehi parivutāti attho. Upasaṅkamī ti bhātarā saddhiṃ pavattitaṃ pañhasākacchaṃ pucchissāmīti gandhamālacuṇṇādīni ādāya upasaṅkami. Yadeva so hotī ti yadā eva so hoti. Atha vā yo eva so hoti. Ariyakantāni sīlānī ti maggaphalasampayuttāni sīlāni. Tāni hi ariyānaṃ kantāni honti, bhavantarepi na pariccajanti. Sesaṃ catukkanipāte aggappasādasutte vuttanayeneva veditabbaṃ. 

3. Uggahasuttavaṇṇanā 

33 . Tatiye bhaddiye ti bhaddiyanagare. Jātiyāvane ti sayaṃjāte aropite himavantena saddhiṃ ekābaddhe vanasaṇḍe, taṃ nagaraṃ upanissāya tasmiṃ vane viharatīti attho. Attacatuttho ti attanā catuttho. Kasmā panesa bhagavantaṃ attacatutthaṃyeva nimantesi? Gehe kirassa maṅgalaṃ mahantaṃ, tattha mahantena saṃvidhānena bahū manussā sannipatissanti. Te bhikkhusaṅghaṃ parivisantena dussaṅgahā bhavissantīti attacatutthaṃyeva nimantesi. Api cassa evampi ahosi – ‘‘daharakumārikāyo mahābhikkhusaṅghamajjhe satthari ovadante olīnamanā ovādaṃ gahetuṃ na sakkuṇeyyu’’nti. Imināpi kāraṇena attacatutthameva nimantesi. Ovadatu tāsaṃ, bhante ti, bhante bhagavā, etāsaṃ ovadatu, etā ovadatūti attho. Upayogatthasmiñhi etaṃ sāmivacanaṃ. Yaṃ tāsa nti yaṃ ovādānusāsanaṃ etāsaṃ. Evañca pana vatvā so seṭṭhi ‘‘imā mama santike ovādaṃ gaṇhamānā harāyeyyu’’nti bhagavantaṃ vanditvā pakkāmi. 

Bhattū ti sāmikassa. Anukampaṃ upādāyā ti anuddayaṃ paṭicca. Pubbuṭṭhāyiniyo ti sabbapaṭhamaṃ uṭṭhānasīlā. Pacchānipātiniyo ti sabbapacchā nipajjanasīlā. Itthiyā hi paṭhamataraṃ bhuñjitvā sayanaṃ āruyha nipajjituṃ na vaṭṭati, sabbe pana gehaparijane bhojetvā upakaraṇabhaṇḍaṃ saṃvidhāya gorūpādīni āgatānāgatāni ñatvā sve kattabbakammaṃ vicāretvā kuñcikāmuddikaṃ hatthe katvā sace bhojanaṃ atthi, bhuñjitvā, no ce atthi, aññaṃ pacāpetvā sabbe santappetvā pacchā nipajjituṃ vaṭṭati. Nipannāyapi yāva sūriyuggamanā niddāyituṃ na vaṭṭati, sabbapaṭhamaṃ pana uṭṭhāya dāsakammakare pakkosāpetvā ‘‘idañcidañca kammaṃ karothā’’ti kammantaṃ vicāretvā dhenuyo duhāpetvā sabbaṃ gehe kattabbakiccaṃ attano paccakkhaṃyeva kātuṃ vaṭṭati . Etamatthaṃ sandhāya ‘‘pubbuṭṭhāyiniyo pacchānipātiniyo’’ti āha. ‘‘Kiṃkārapaṭissāviniyo ti kiṃ karoma kiṃ karomā’’ti mukhaṃ oloketvā vicaraṇasīlā. Manāpacāriniyo ti manāpaṃyeva kiriyaṃ karaṇasīlā. Piyavādiniyo ti piyameva vacanaṃ vādanasīlā. Pūjessāmā ti catupaccayapūjāya pūjayissāma. 

Abbhāgate ti attano santikaṃ āgate. Āsanodakena paṭipūjessāmā ti āsanena ca pādadhovanaudakena ca pūjayissāma. Ettha ca mātāpitūnaṃ devasikaṃ sakkāro kātabbo. Samaṇabrāhmaṇānaṃ pana abbhāgatānaṃ āsanaṃ datvā pādadhovanañca dātabbaṃ, sakkāro ca kātabbo. 

Uṇṇā ti eḷakalomaṃ. Tattha dakkhā bhavissāmā ti eḷakalomānaṃ vijaṭanadhovanarajanaveṇikaraṇādīsu kappāsassa ca vaṭṭanapisanaphoṭanakantanādīsu chekā bhavissāma. Tatrupāyāyā ti tasmiṃ uṇṇākappāsasaṃvidhāne upāyabhūtāya ‘‘imasmiṃ kāle idaṃ nāma kātuṃ vaṭṭatī’’ti evaṃ pavattāya vīmaṃsāya samannāgatā. Alaṃ kātuṃ alaṃ saṃvidhātu nti attanā kātumpi parehi kārāpetumpi yuttā ceva samatthā ca bhavissāmāti attho. 

Katañca katato jānissāma, akatañca akatato ti sakaladivasaṃ idaṃ nāma kammaṃ katvā āgatānaṃ, upaḍḍhadivasaṃ idaṃ nāma kammaṃ katvā āgatānaṃ, nikkammānaṃ gehe nisinnānaṃ idaṃ nāma dātuñca evañca kātuṃ vaṭṭatīti evaṃ jānissāma. Gilānakānañca balābala nti sace hi gilānakāle tesaṃ bhesajjabhojanādīni datvā rogaṃ phāsuṃ na karonti, ‘‘ime arogakāle amhe yaṃ icchanti, taṃ kārenti. Gilānakāle atthi bhāvampi no na jānantī’’ti virattarūpā pacchā kiccāni na karonti, dukkaṭāni vā karonti. Tasmā nesaṃ balābalaṃ ñatvā dātabbañca kātabbañca jānissāmāti evaṃ tumhehi sikkhitabbanti dasseti. Khādanīyaṃ bhojanīyañcassā ti khādanīyañca bhojanīyañca assa antojanassa. Paccaṃsenā ti paṭilabhitabbena aṃsena, attano attano laddhabbakoṭṭhāsānurūpenāti attho. Saṃvibhajissāmā ti dassāma. Sampādessāmā ti sampādayissāma. 

Adhuttī ti purisadhuttasurādhuttatāvasena adhuttiyo. Athenī ti atheniyo acoriyo. Asoṇḍī ti surāsoṇḍatādivasena asoṇḍiyo. 

Evaṃ suttantaṃ niṭṭhapetvā idāni gāthāhi kūṭaṃ gaṇhanto yo naṃ bharati sabbadā tiādimāha. Tattha bharatī ti posati paṭijaggati. Sabbakāmahara nti sabbakāmadadaṃ. Sotthī ti suitthī. Evaṃ vattatī ti ettakaṃ vattaṃ pūretvā vattati. Manāpā nāma te devā ti nimmānaratī devā. Te hi icchiticchitaṃ rūpaṃ māpetvā abhiramaṇato nimmānaratīti ca manāpāti ca vuccantīti. 

4. Sīhasenāpatisuttavaṇṇanā 

34 . Catutthe sandiṭṭhika nti sāmaṃ passitabbakaṃ. Dāyako ti dānasūro. Na so saddhāmattakeneva tiṭṭhati, pariccajitumpi sakkotīti attho. Dānapatī ti yaṃ dānaṃ deti, tassa pati hutvā deti, na dāso, na sahāyo. Yo hi attanā madhuraṃ bhuñjati, paresaṃ amadhuraṃ deti, so dānasaṅkhātassa deyyadhammassa dāso hutvā deti. Yo yaṃ attanā bhuñjati, tadeva deti, so sahāyo hutvā deti. Yo pana attanā yena kenaci yāpeti, paresaṃ madhuraṃ deti, so pati jeṭṭhako sāmī hutvā deti. Tādisaṃ sandhāya vuttaṃ – ‘‘dānapatī’’ti. 

Amaṅkubhūto ti na nittejabhūto. Visārado ti ñāṇasomanassappatto. Sahabyataṃ gatā ti sahabhāvaṃ ekībhāvaṃ gatā. Katāvakāsā ti yena kammena tattha avakāso hoti, tassa katattā katāvakāsā. Taṃ pana yasmā kusalameva hoti, tasmā katakusalā ti vuttaṃ. Modare ti modanti pamodanti. Asitassā ti anissitassa tathāgatassa. Tādino ti tādilakkhaṇaṃ pattassa. 

5. Dānānisaṃsasuttavaṇṇanā 

35 . Pañcame gihidhammā anapagato hotī ti akhaṇḍapañcasīlo hoti. Sataṃ dhammaṃ anukkama nti sappurisānaṃ mahāpurisānaṃ dhammaṃ anukkamanto . Santo naṃ bhajantī ti sappurisā buddhapaccekabuddhatathāgatasāvakā etaṃ bhajanti. 

6. Kāladānasuttavaṇṇanā 

36 . Chaṭṭhe kāladānānī ti yuttadānāni, pattadānāni anucchavikadānānīti attho. Navasassānī ti aggasassāni. Navaphalānī ti ārāmato paṭhamuppannāni aggaphalāni. Paṭhamaṃ sīlavantesu patiṭṭhāpetī ti paṭhamaṃ sīlavantānaṃ datvā pacchā attanā paribhuñjati. Vadaññū ti bhāsitaññū. Kālena dinna nti yuttappattakālena dinnaṃ. Anumodantī ti ekamante ṭhitā anumodanti. Veyyāvacca nti kāyena veyyāvaṭikakammaṃ karonti. Appaṭivānacitto ti anukkaṇṭhitacitto. Yattha dinnaṃ mahapphala nti yasmiṃ ṭhāne dinnaṃ mahapphalaṃ hoti, tattha dadeyya. 

7. Bhojanasuttavaṇṇanā 

37 . Sattame āyuṃ detī ti āyudānaṃ deti. Vaṇṇa nti sarīravaṇṇaṃ. Sukha nti kāyikacetasikasukhaṃ. Bala nti sarīrathāmaṃ. Paṭibhāna nti yuttamuttappaṭibhānaṃ. 

8. Saddhasuttavaṇṇanā 

38 . Aṭṭhame anukampantī ti anuggaṇhanti. Khandhimāva mahādumo ti khandhasampanno mahārukkho viya. Manorame āyatane ti ramaṇīye samosaraṇaṭṭhāne. Chāyaṃ chāyatthikā yantī ti chāyāya atthikāva chāyaṃ upagacchanti. Nivātavutti nti nīcavuttiṃ. Atthaddha nti kodhamānathaddhatāya rahitaṃ. Sorata nti soraccena sucisīlena samannāgataṃ. Sakhila nti sammodakaṃ. 

9. Puttasuttavaṇṇanā 

39 . Navame bhato vā no bharissatī ti amhehi thaññapāyanahatthapādavaḍḍhanādīhi bhato paṭijaggito amhe mahallakakāle hatthapādadhovana-nhāpanayāgubhattadānādīhi bharissati. Kiccaṃ vā no karissatī ti attano kammaṃ ṭhapetvā amhākaṃ rājakulādīsu uppannaṃ kiccaṃ gantvā karissati . Kulavaṃso ciraṃ ṭhassatī ti amhākaṃ santakaṃ khettavatthuhiraññasuvaṇṇādiṃ avināsetvā rakkhante putte kulavaṃso ciraṃ ṭhassati, amhehi vā pavattitāni salākabhattādīni anupacchinditvā pavattessati, evampi no kulavaṃso ciraṃ ṭhassati. Dāyajjaṃ paṭipajjissatī ti kulavaṃsānurūpāya paṭipattiyā attānaṃ dāyajjārahaṃ karonto amhākaṃ santakaṃ dāyajjaṃ paṭipajjissati. Dakkhiṇaṃ anuppadassatī ti pattidānaṃ katvā tatiyadivasato paṭṭhāya dānaṃ anuppadassati. 

Santo sappurisā ti imasmiṃ ṭhāne mātāpitūsu sammā paṭipattiyā santo sappurisāti veditabbā. Pubbe katamanussara nti mātāpitūhi paṭhamataraṃ kataguṇaṃ anussarantā. Ovādakārī ti mātāpitūhi dinnassa ovādassa kattā. Bhataposī ti yehi bhato, tesaṃ posako. Pasaṃsiyo ti diṭṭheva dhamme mahājanena pasaṃsitabbo hoti. 

10. Mahāsālaputtasuttavaṇṇanā 

40 . Dasame mahāsālā ti mahārukkhā. Sākhāpattapalāsena vaḍḍhantī ti khuddakasākhāhi ca pattasaṅkhātena ca palāsena vaḍḍhanti. Araññasmi nti agāmake padese. Brahāvane ti mahāvane aṭaviyaṃ. Sesaṃ sabbattha uttānatthamevāti. 

Sumanavaggo catuttho. 

5. Muṇḍarājavaggo 

1. Ādiyasuttavaṇṇanā 

41 . Pañcamassa paṭhame bhogānaṃ ādiyā ti bhogānaṃ ādātabbakāraṇāni. Uṭṭhānavīriyādhigatehī ti uṭṭhānasaṅkhātena vīriyena adhigatehi. Bāhābalaparicitehī ti bāhubalena sañcitehi. Sedāvakkhittehī ti sedaṃ avakkhipetvā uppāditehi. Dhammikehī ti dhammayuttehi. Dhammaladdhehī ti dasakusalakammaṃ akopetvā laddhehi. Pīṇetī ti pīṇitaṃ thūlaṃ karoti. Sesamettha catukkanipāte vuttanayeneva veditabbaṃ. Dutiyaṃ uttānatthameva. 

3. Iṭṭhasuttavaṇṇanā 

43 . Tatiye āyusaṃvattanikā paṭipadā ti dānasīlādikā puññapaṭipadā. Sesesupi eseva nayo. Atthābhisamayā ti atthassa abhisamāgamena, atthappaṭilābhenāti vuttaṃ hoti. 

4. Manāpadāyīsuttavaṇṇanā 

44 . Catutthe uggo ti guṇehi uggatattā evaṃladdhanāmo. Sālapupphakaṃ khādanīya nti catumadhurayojitena sālipiṭṭhena kataṃ sālapupphasadisaṃ khādanīyaṃ. Tañhi paññāyamānavaṇṭapattakesaraṃ katvā jīrakādisambhārayutte sappimhi pacitvā sappiṃ vinivattetvā kolumbe pūretvā gandhavāsaṃ gāhāpetvā pidahitvā lañchetvā ṭhapitaṃ hoti. Taṃ so yāguṃ pivitvā nisinnassa bhagavato antarabhatte dātukāmo evamāha. Paṭiggahesi bhagavā ti desanāmattametaṃ, upāsako pana taṃ bhagavato ca pañcannañca bhikkhusatānaṃ adāsi. Yathā ca taṃ, evaṃ sūkaramaṃsādīnipi. Tattha sampannakolaka nti sampannabadaraṃ. Sūkaramaṃsa nti madhurarasehi badarehi saddhiṃ jīrakādisambhārehi yojetvā pakkaṃ ekasaṃvaccharikasūkaramaṃsaṃ. Nibbattatelaka nti vinivattitatelaṃ. Nāliyasāka nti sālipiṭṭhena saddhiṃ madditvā jīrakādisaṃyutte sappimhi pacitvā catumadhurena yojetvā vāsaṃ gāhāpetvā ṭhapitaṃ nāliyasākaṃ. Netaṃ bhagavato kappatī ti ettha akappiyaṃ upādāya kappiyampi na kappatīti vuttaṃ, seṭṭhi pana sabbampi taṃ āharāpetvā rāsiṃ katvā yaṃ yaṃ akappiyaṃ, taṃ taṃ antarāpaṇaṃ pahiṇitvā kappiyaṃ upabhogaparibhogabhaṇḍaṃ adāsi. Candanaphalakaṃ nātimahantaṃ dīghato aḍḍhateyyaratanaṃ, tiriyaṃ diyaḍḍharatanaṃ, sāravarabhaṇḍattā pana mahagghaṃ ahosi. Bhagavā taṃ paṭiggahetvā khaṇḍākhaṇḍikaṃ chedāpetvā bhikkhūnaṃ añjanapisanatthāya dāpesi. 

Ujjubhūtesū ti kāyavācācittehi ujukesu. Chandasā ti pemena. Catta ntiādīsu pariccāgavasena cattaṃ . Muttacāgatāya muttaṃ . Anapekkhacittatāya cittena na uggahitanti anuggahītaṃ. Khettūpame ti viruhanaṭṭhena khettasadise. 

Aññataraṃ manomaya nti suddhāvāsesu ekaṃ jhānamanena nibbattaṃ devakāyaṃ. Yathādhippāyo ti yathājjhāsayo. Iminā kiṃ pucchati? Tassa kira manussakāle arahattatthāya ajjhāsayo ahosi, taṃ pucchāmīti pucchati. Devaputtopi arahattaṃ pattatāya taggha me bhagavā yathādhippāyo ti āha. Yattha yatthūpapajjatī ti tīsu vā kulasampattīsu chasu vā kāmasaggesu yattha yattha uppajjati, tattha tattha dīghāyu yasavā hotīti. Pañcamaṃ catukkanipāte vuttanayeneva veditabbaṃ. Chaṭṭhasattamāni uttānatthāneva. 

8. Alabbhanīyaṭhānasuttavaṇṇanā 

48 . Aṭṭhame alabbhanīyānī ti aladdhabbāni, na sakkā labhituṃ. Ṭhānānī ti kāraṇāni. Jarādhammaṃ mā jīrī ti yaṃ mayhaṃ jarāsabhāvaṃ, taṃ mā jīratu. Sesapadesupi eseva nayo. Nacchādeyyā ti na rucceyya. Abbuhī ti nīhari. 

Yato ti yasmiṃ kāle. Āpadāsū ti upaddavesu. Na vedhatī ti na kampati nānusocati. Atthavinicchayaññū ti kāraṇatthavinicchaye kusalo. Purāṇa nti nibbikāratāya porāṇakameva. Jappenā ti vaṇṇabhaṇanena. Mantenā ti mahānubhāvamantaparivattanena. Subhāsitenā ti subhāsitakathanena. Anuppadānenā ti satassa vā sahassassa vā dānena. Paveṇiyā vā ti kulavaṃsena vā, ‘‘idaṃ amhākaṃ paveṇiyā āciṇṇaṃ, idaṃ anāciṇṇa’’nti evaṃ paveṇikathanenāti attho. Yathā yathā yattha labhetha attha nti etesu jappādīsu yena yena yattha yattha ṭhāne jarādhammādīnaṃ ajīraṇatādiatthaṃ labheyya. Tathā tathā tattha parakkameyyā ti tena tena tasmiṃ tasmiṃ ṭhāne parakkamaṃ kareyya. Kammaṃ daḷha nti vaṭṭagāmikammaṃ mayā thiraṃ katvā āyūhitaṃ, svāhaṃ idāni kinti karomīti evaṃ paccavekkhitvā adhivāseyyāti. 

9. Kosalasuttavaṇṇanā 

49 . Navame upakaṇṇake ti kaṇṇamūle. Dummano ti duṭṭhumano. Pattakkhandho ti patitakkhandho. Pajjhāyanto ti cintayanto. Appaṭibhāno ti nippaṭibhāno hutvā. Sesaṃ heṭṭhā vuttanayameva. 

10. Nāradasuttavaṇṇanā 

50 . Dasame ajjhomucchito ti adhiomucchito gilitvā pariniṭṭhapetvā gahaṇasabhāvāya atirekamucchāya taṇhāya samannāgato. Mahaccā rājānubhāvenā ti mahatā rājānubhāvena, aṭṭhārasahi senīhi parivārito mahatiyā rājiddhiyā pāyāsīti attho. Tagghā ti ekaṃsatthe nipāto , ekaṃseneva sokasallaharaṇoti attho. Iti rājā imaṃ ovādaṃ sutvā tasmiṃ ṭhito dhammena samena rajjaṃ kāretvā saggaparāyaṇo ahosi. 

Muṇḍarājavaggo pañcamo. 

Paṭhamapaṇṇāsakaṃ niṭṭhitaṃ. 

2. Dutiyapaṇṇāsakaṃ 

(6) 1. Nīvaraṇavaggo 

1. Āvaraṇasuttavaṇṇanā 

51 . Dutiyassa paṭhame āvaraṇavasena āvaraṇā . Nīvaraṇavasena nīvaraṇā . Ceto ajjhāruhantīti cetaso ajjhāruhā . Vipassanāpaññañca maggapaññañca uppattinivāraṇaṭṭhena dubbalaṃ karontīti paññāya dubbalīkaraṇā . Yā vā etehi saddhiṃ vokiṇṇā paññā uppajjati, taṃ dubbalaṃ karontītipi paññāya dubbalīkaraṇā. Abalāyā ti pañcanīvaraṇapariyonaddhattā apagatabalāya. Uttari vā manussadhammā alamariyañāṇadassanavisesa nti dasakusalakammapathasaṅkhātā manussadhammā uttari ariyabhāvaṃ kātuṃ samatthaṃ ñāṇadassanavisesaṃ. Hārahārinī ti haritabbaṃ harituṃ samatthā. Naṅgalamukhānī ti mātikāmukhāni. Tāni hi naṅgalasarikkhakattā naṅgalehi ca khatattā naṅgalamukhānīti vuccanti. 

Evameva kho ti ettha sotaṃ viya vipassanāñāṇaṃ daṭṭhabbaṃ, ubhato naṅgalamukhānaṃ vivaraṇakālo viya chasu dvāresu saṃvarassa vissaṭṭhakālo, majjhenadiyā rukkhapāde koṭṭetvā palālatiṇamattikāhi āvaraṇe kate udakassa vikkhittavisaṭabyādiṇṇakālo viya pañcahi nīvaraṇehi pariyonaddhakālo, evaṃ āvaraṇe kate vihatavegassa udakassa tiṇapalālādīni parikaḍḍhitvā samuddaṃ pāpuṇituṃ asamatthakālo viya vipassanāñāṇena sabbākusale viddhaṃsetvā nibbānasāgaraṃ pāpuṇituṃ asamatthakālo veditabbo. Sukkapakkhe vuttavipallāsena yojanā kātabbā. Imasmiṃ sutte vaṭṭavivaṭṭaṃ kathitaṃ. Dutiyaṃ uttānatthameva. 

3. Padhāniyaṅgasuttavaṇṇanā 

53 . Tatiye padhāniyaṅgānī ti padhānaṃ vuccati padahanabhāvo, padhānamassa atthīti padhāniyo, padhāniyassa bhikkhuno aṅgānīti padhāniyaṅgāni. Saddho ti saddhāya samannāgato. Saddhā panesā āgamasaddhā adhigamasaddhā okappanasaddhā pasādasaddhāti catubbidhā. Tattha sabbaññubodhisattānaṃ saddhā, abhinīhārato paṭṭhāya āgatattā āgamasaddhā nāma. Ariyasāvakānaṃ paṭivedhena adhigatattā adhigamasaddhā nāma. Buddho dhammo saṅghoti vutte acalabhāvena okappanaṃ okappanasaddhā nāma. Pasāduppatti pasādasaddhā nāma. Idha okappanasaddhā adhippetā. Bodhi nti catumaggañāṇaṃ. Taṃ suppaṭividdhaṃ tathāgatenāti saddahati. Desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṃ ijjhati. 

Appābādho ti arogo. Appātaṅko ti niddukkho. Samavepākiniyā ti samavipākiniyā. Gahaṇiyā ti kammajatejodhātuyā. Nātisītāya nāccuṇhāyā ti atisītalaggahaṇiko hi sītabhīruko hoti, accuṇhaggahaṇiko uṇhabhīruko, tesaṃ padhānaṃ na ijjhati, majjhimaggahaṇikassa ijjhati. Tenāha – majjhimāya padhānakkhamāyā ti. Yathābhūtaṃ attānaṃ āvikattā ti yathābhūtaṃ attano aguṇaṃ pakāsetā. Udayatthagāminiyā ti udayañca atthañca gantuṃ paricchindituṃ samatthāya. Etena paññāsalakkhaṇapariggāhakaṃ udayabbayañāṇaṃ vuttaṃ. Ariyāyā ti parisuddhāya. Nibbedhikāyā ti anibbiddhapubbe lobhakkhandhādayo nibbijjhituṃ samatthāya. Sammā dukkhakkhayagāminiyā ti tadaṅgavasena kilesānaṃ pahīnattā yaṃ dukkhaṃ khīyati, tassa dukkhassa khayagāminiyā. Iti sabbehipi imehi padehi vipassanāpaññāva kathitā. Duppaññassa hi padhānaṃ na ijjhati. 

4. Samayasuttavaṇṇanā 

54 . Catutthe padhānāyā ti vīriyakaraṇatthāya. Na sukaraṃ uñchena paggahena yāpetu nti na sakkā hoti pattaṃ gahetvā uñchācariyāya yāpetuṃ. Imasmimpi sutte vaṭṭavivaṭṭameva kathitaṃ. 

5. Mātāputtasuttavaṇṇanā 

55 . Pañcame pariyādāya tiṭṭhatī ti pariyādiyitvā gahetvā khepetvā tiṭṭhati. Ugghātitā ti uddhumātā. 

Asihatthenā ti sīsacchedanatthāya asiṃ ādāya āgatenāpi. Pisācenā ti khādituṃ āgatayakkhenāpi. Āsīde ti ghaṭṭeyya. Mañjunā ti mudukena. Kāmoghavuḷhāna nti kāmoghena vuḷhānaṃ kaḍḍhitānaṃ. Kālaṃ gati bhavābhava nti vaṭṭakālaṃ gatiñca punappunabbhave ca. Purakkhatā ti purecārikā purato gatāyeva. Ye ca kāme pariññāyā ti ye paṇḍitā duvidhepi kāme tīhi pariññāhi parijānitvā. Caranti akutobhayā ti khīṇāsavānaṃ kutoci bhayaṃ nāma natthi, tasmā te akutobhayā hutvā caranti. Pāraṅgatā ti pāraṃ vuccati nibbānaṃ, taṃ upagatā, sacchikatvā ṭhitāti attho. Āsavakkhaya nti arahattaṃ. Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitaṃ. 

6. Upajjhāyasuttavaṇṇanā 

56 . Chaṭṭhe madhurakajāto ti sañjātagarubhāvo. Disā ca me na pakkhāyantī ti catasso disā ca anudisā ca mayhaṃ na upaṭṭhahantīti vadati. Dhammā ca maṃ nappaṭibhantī ti samathavipassanādhammāpi me na upaṭṭhahanti. Anabhirato ca brahmacariyaṃ carāmī ti ukkaṇṭhito hutvā brahmacariyavāsaṃ vasāmi. Yena bhagavā tenupasaṅkamī ti tassa kathaṃ sutvā ‘‘buddhaveneyyapuggalo aya’’nti taṃ kāraṇaṃ bhagavato ārocetuṃ upasaṅkami. Avipassakassa kusalānaṃ dhammāna nti kusaladhamme avipassantassa, anesantassa agavesantassāti attho. Bodhipakkhiyānaṃ dhammāna nti satipaṭṭhānādīnaṃ sattatiṃsadhammānaṃ. 

7. Abhiṇhapaccavekkhitabbaṭhānasuttavaṇṇanā 

57 . Sattame jarādhammomhī ti jarāsabhāvo amhi. Jaraṃ anatīto ti jaraṃ anatikkanto, antojarāya eva carāmi. Sesapadesupi eseva nayo. Kammassako tiādīsu kammaṃ mayhaṃ sakaṃ attano santakanti kammassako amhi. Kammassa dāyādoti kammadāyādo, kammaṃ mayhaṃ dāyajjaṃ santakanti attho. Kammaṃ mayhaṃ yoni kāraṇanti kammayoni . Kammaṃ mayhaṃ bandhūti kammabandhu, kammañātakoti attho. Kammaṃ mayhaṃ paṭisaraṇaṃ patiṭṭhāti kammapaṭisaraṇo. Tassa dāyādo bhavissāmī ti tassa kammassa dāyādo tena dinnaphalapaṭiggāhako bhavissāmīti attho. Yobbanamado ti yobbanaṃ ārabbha uppannamado. Sesesupi eseva nayo. Maggo sañjāyatī ti lokuttaramaggo sañjāyati. Saṃyojanāni sabbaso pahīyantī ti dasa saṃyojanāni sabbaso pahīyanti. Anusayā byantīhontī ti satta anusayā vigatantā paricchinnā parivaṭumā honti. Evamettha heṭṭhā pañcasu ṭhānesu vipassanā kathitā, imesu pañcasu lokuttaramaggo. 

Idāni gāthāhi kūṭaṃ gaṇhanto byādhidhammā tiādimāha. Tattha ñatvā dhammaṃ nirūpadhi nti upadhirahitaṃ arahattamaggaṃ ñatvā. Sabbe made abhibhosmī ti sabbe ime tayopi made adhibhaviṃ, atikkamma ṭhitosmīti attho. Nekkhammaṃ daṭṭhu khemato ti pabbajjaṃ khemato disvā. Tassa me ahu ussāho, nibbānaṃ abhipassato ti tassa mayhaṃ nibbānaṃ abhipassantassa vāyāmo ahosi. Anivatti bhavissāmī ti pabbajjato anivattiko bhavissāmi, brahmacariyavāsato anivattiko, sabbaññutaññāṇato anivattiko bhavissāmi. Brahmacariyaparāyaṇo ti maggabrahmacariyaparāyaṇo. Iminā lokuttaro aṭṭhaṅgiko maggo kathitoti. 

8. Licchavikumārakasuttavaṇṇanā 

58 . Aṭṭhame sajjāni dhanūnī ti sajiyāni āropitadhanūni. Addasū ti addasaṃsu. Bhavissanti vajjī ti vaḍḍhissanti vajjirājāno. Apānubhā ti avaḍḍhinissitā mānathaddhā. Pacchāliyaṃ khipantī ti pacchato gantvā piṭṭhiṃ pādena paharanti. Raṭṭhikassā tiādīsu raṭṭhaṃ bhuñjatīti raṭṭhiko . Pitarā dattaṃ sāpateyyaṃ bhuñjatīti pettaniko . Senāya pati jeṭṭhakoti senāpatiko. Gāmagāmaṇikassā ti gāmānaṃ gāmaṇikassa, gāmasāmikassāti attho. Pūgagāmaṇikassā ti gaṇajeṭṭhakassa. Kulesū ti tesu tesu kulesu. Paccekādhipaccaṃ kārentī ti paccekaṃ jeṭṭhakaṭṭhānaṃ kārenti. Kalyāṇena manasā anukampantī ti sundarena cittena anuggaṇhanti. Khettakammantasāmantasabyohāre ti ye ca attano khettakammantānaṃ sāmantā anantarakkhettasāmino, te ca rajjudaṇḍehi bhūmippamāṇaggāhake sabbohāre ca. Balipaṭiggāhikā devatā ti kulappaveṇiyā āgatā ārakkhadevatā. Sakkarotī ti tā devatā aggayāgubhattādīhi sakkaroti. 

Kiccakaro ti uppannānaṃ kiccānaṃ kārako. Ye cassa anujīvino ti ye ca etaṃ upanissāya jīvanti. Ubhinnañceva atthāyā ti ubhinnampi hitatthāya paṭipanno hotīti attho. Pubbapetāna nti paralokagatānaṃ. Diṭṭhe dhamme ca jīvata nti ye ca diṭṭhe dhamme jīvanti. Iti padadvayenāpi atītapaccuppanne ñātayo dasseti. Vittisañjanano ti tuṭṭhijanano. Gharamāvasa nti gharāvāsaṃ vasanto. Pujjo hoti pasaṃsiyo ti pūjetabbo ca pasaṃsitabbo ca hotīti. 

9-10. Vuḍḍhapabbajitasuttadvayavaṇṇanā 

59-60 . Navame nipuṇo ti saṇho sukhumakāraṇaññū. Ākappasampanno ti samaṇākappena sampanno. Dasame padakkhiṇaggāhī ti dinnovādaṃ padakkhiṇato gaṇhanto. Sesaṃ sabbattha uttānamevāti. 

Nīvaraṇavaggo paṭhamo. 

(7) 2. Saññāvaggo 

1-2. Saññāsuttadvayavaṇṇanā 

61-62 . Dutiyassa paṭhame mahapphalā ti vipākaphalena mahapphalā. Vipākānisaṃseneva mahānisaṃsā. Amatogadhā ti nibbānapatiṭṭhā. Sabbaloke anabhiratisaññā ti sabbasmiṃ tedhātusannivese loke ukkaṇṭhitassa uppajjanakasaññā. Dutiyaṃ uttānatthameva. 

3-4. Vaḍḍhasuttadvayavaṇṇanā 

63-64 . Tatiye varādāyī ti uttamassa varassa ādāyako. Sesamettha catutthe ca uttānatthamevāti. 

5. Sākacchasuttavaṇṇanā 

65 . Pañcame alaṃsākaccho ti sākacchāya yutto. Āgataṃ pañha nti pucchitaṃ pañhaṃ. Byākattā hotī ti vissajjitā hoti. 

6. Sājīvasuttavaṇṇanā 

66 . Chaṭṭhe alaṃsājīvo ti sājīvāya yutto. Sājīvo ti pañhapucchanañceva pañhavissajjanañca. Sabbepi hi sabrahmacārino pañhaṃ upajīvanti, tenetaṃ pañhapucchanavissajjanaṃ samānājīvatāya sājīvoti vuttaṃ. Kataṃ pañha nti abhisaṅkhataṃ pañhaṃ. 

7-10. Paṭhamaiddhipādasuttādivaṇṇanā 

67-70 . Sattame ussoḷhī ti adhimattavīriyaṃ. Aṭṭhame attano bodhimaṇḍe paṭividdhe āgamanaiddhipāde kathetvā upari attanova cha abhiññā kathesīti. Navamadasamesu vipassanā kathitā. Sesaṃ sabbattha uttānamevāti. 

Saññāvaggo dutiyo. 

(8) 3. Yodhājīvavaggo 

1. Paṭhamacetovimuttiphalasuttavaṇṇanā 

71 . Tatiyassa paṭhame yato kho, bhikkhave ti heṭṭhā vuttanayena vipassanaṃ vaḍḍhetvā arahattaṃ pattassa bhikkhuno idāni vaṇṇabhaṇanatthaṃ idaṃ āraddhaṃ. Tattha yato kho ti yadā kho. Ukkhittapaligho ti avijjāpalighaṃ ukkhipitvā apanetvā ṭhito. Saṃkiṇṇaparikho ti saṃsāraparikhaṃ saṃkiritvā vināsetvā ṭhito. Abbūḷhesiko ti taṇhāsaṅkhātaṃ esikāthambhaṃ abbuyha luñcitvā ṭhito. Niraggaḷo ti nīvaraṇakavāṭaṃ ugghāṭetvā ṭhito. Pannaddhajo pannabhāro ti mānaddhajañca khandhābhisaṅkhārakilesabhārañca pātetvā otāretvā ṭhito. Visaṃyutto ti vaṭṭena visaṃyutto. Sesaṃ pāḷinayeneva veditabbaṃ. Ettāvatā bhagavatā maggena kilese khepetvā nirodhasayanavaragatassa nibbānārammaṇaṃ phalasamāpattiṃ appetvā viharato khīṇāsavassa kālo dassito. 

Yathā hi dve nagarāni ekaṃ coranagaraṃ ekaṃ khemanagaraṃ. Atha ekassa mahāyodhassa evaṃ bhaveyya – ‘‘yāvimaṃ coranagaraṃ tiṭṭhati, tāva khemanagaraṃ bhayato na muccati, coranagaraṃ anagaraṃ karissāmī’’ti sannāhaṃ katvā khaggaṃ gahetvā coranagaraṃ upasaṅkamitvā nagaradvāre ussāpite esikāthambhe khaggena chinditvā saddhiṃ dvārabāhāhi kavāṭaṃ bhinditvā palighaṃ ukkhipitvā pākāraṃ bhinditvā parikhaṃ vikiritvā nagarasobhatthāya ussite dhaje pātetvā nagaraṃ agginā jhāpetvā khemanagaraṃ pavisitvā pāsādaṃ āruyha ñātigaṇaparivuto surasabhojanaṃ bhuñjeyya. Evaṃ coranagaraṃ viya sakkāyo, khemanagaraṃ viya nibbānaṃ, mahāyodho viya yogāvacaro. Tassevaṃ hoti – ‘‘yāva sakkāyavaṭṭaṃ vaṭṭati, tāva dvattiṃsakammakāraṇāaṭṭhanavutirogapañcavīsatimahābhayehi parimuccanaṃ natthī’’ti. So mahāyodho sannāhaṃ viya sīlasannāhaṃ katvā paññākhaggaṃ gahetvā khaggena esikāthambhe viya arahattamaggena taṇhesikaṃ luñcitvā, so yodho sadvārabāhakaṃ nagarakavāṭaṃ viya pañcorambhāgiyasaṃyojanaaggaḷaṃ ugghāṭetvā, so yodho palighaṃ viya avijjāpalighaṃ ukkhipitvā, so yodho pākāraṃ bhindanto parikhaṃ viya kammābhisaṅkhāraṃ bhindanto jātisaṃsāraparikhaṃ vikiritvā, so yodho nagaraṃ sobhatthāya ussāpitaddhaje viya mānaddhaje pātetvā sakkāyanagaraṃ jhāpetvā, so yodho khemanagare uparipāsāde subhojanaṃ viya kilesaparinibbānanagaraṃ pavisitvā amataṃ nirodhārammaṇaṃ phalasamāpattisukhaṃ anubhavamāno kālaṃ vītināmeti. 

2. Dutiyacetovimuttiphalasuttavaṇṇanā 

72 . Dutiye aniccasaññā ti khandhapañcakaṃ hutvā abhāvākārena aniccanti uppajjanakasaññā. Anicce dukkhasaññā ti yadaniccaṃ, taṃ paṭipīḷanākārena dukkhanti uppajjanakasaññā. Dukkhe anattasaññā ti yaṃ dukkhaṃ, taṃ avasavattanākārena anattāti uppajjanakasaññā. Sesaṃ heṭṭhā vuttanayameva. Imesu pana dvīsupi suttesu vipassanāphalaṃ nāma kathitanti. 

3. Paṭhamadhammavihārīsuttavaṇṇanā 

73 . Tatiye divasaṃ atināmetī ti divasaṃ atikkāmeti. Riñcati paṭisallāna nti ekībhāvaṃ vissajjeti. Desetī ti katheti pakāseti. Dhammapaññattiyā ti dhammassa paññāpanāya. Dhammaṃ pariyāpuṇātī ti navaṅgavasena catusaccadhammaṃ pariyāpuṇāti vaḷañjeti katheti. Na riñcati paṭisallāna nti ekībhāvaṃ na vissajjeti. Anuyuñjati ajjhattaṃ cetosamatha nti niyakajjhatte cittasamādhiṃ āsevati bhāveti, samathakammaṭṭhāne yuttappayutto hoti. 

Hitesinā ti hitaṃ esantena. Anukampakenā ti anukampamānena. Anukampaṃ upādāyā ti anukampaṃ cittena pariggahetvā, paṭiccātipi vuttaṃ hoti. Kataṃ vo taṃ mayā ti taṃ mayā ime pañca puggale desentena tumhākaṃ kataṃ. Ettakameva hi anukampakassa satthu kiccaṃ yadidaṃ aviparītadhammadesanā, ito paraṃ pana paṭipatti nāma sāvakānaṃ kiccaṃ. Tenāha – etāni bhikkhu rukkhamūlāni…pe… amhākaṃ anusāsanī ti. Tattha ca rukkhamūlānī ti iminā rukkhamūlasenāsanaṃ dasseti. Suññāgārānī ti iminā janavivittaṭṭhānaṃ. Ubhayenāpi ca yogānurūpaṃ senāsanamācikkhati, dāyajjaṃ niyyāteti. Jhāyathā ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṃ hoti. Mā pamādatthā ti mā pamajjittha. Mā pacchā vippaṭisārino ahuvatthā ti ye hi pubbe daharakāle ārogyakāle sattasappāyādisampattikāle satthu sammukhībhāvakāle ca yonisomanasikāravirahitā rattindivaṃ maṅkulabhattā hutvā seyyasukhamiddhasukhamanuyuttā pamajjanti, te pacchā jarākāle rogakāle maraṇakāle vipattikāle satthu parinibbānakāle ca taṃ pubbe pamādavihāraṃ anussarantā sappaṭisandhikālakiriyañca bhāriyaṃ sampassamānā vippaṭisārino honti. Tumhe pana tādisā mā ahuvatthāti etamatthaṃ dassento āha – ‘‘mā pacchā vippaṭisārino ahuvatthā’’ti. Ayaṃ vo amhākaṃ anusāsanī ti ayaṃ amhākaṃ santikā ‘‘jhāyatha mā pamādatthā’’ti tumhākaṃ anusāsanī, ovādoti vuttaṃ hoti. 

4. Dutiyadhammavihārīsuttavaṇṇanā 

74 . Catutthe uttari cassa paññāya atthaṃ nappajānātī ti tato pariyattito uttari tassa dhammassa sahavipassanāya maggapaññāya atthaṃ nappajānāti , cattāri saccāni na passati nappaṭivijjhatīti attho. Sesavāresupi eseva nayo. Evametesu dvīsupi suttesu bahussutabhikkhu vipassanākammiko sotāpanno sakadāgāmī anāgāmī khīṇāsavoti cha janā dhammavihārino nāmāti veditabbā. 

5. Paṭhamayodhājīvasuttavaṇṇanā 

75 . Pañcame yodhājīvā ti yuddhūpajīvino. Rajagga nti hatthiassādīnaṃ pādappahārabhinnāya bhūmiyā uggataṃ rajakkhandhaṃ. Na santhambhatī ti santhambhitvā ṭhātuṃ na sakkoti. Sahati rajagga nti rajakkhandhaṃ disvāpi adhivāseti. Dhajagga nti hatthiassadīnaṃ piṭṭhesu vā rathesu vā ussāpitānaṃ dhajānaṃ aggaṃ. Ussāraṇa nti hatthiassarathānañceva balakāyassa ca uccāsaddamahāsaddaṃ. Sampahāre ti samāgate appamattakepi pahāre. Haññatī ti vihaññati vighātaṃ āpajjati. Byāpajjatī ti vipattiṃ āpajjati, pakatibhāvaṃ jahati. Sahati sampahāra nti dve tayo pahāre patvāpi sahati adhivāseti. Tameva saṅgāmasīsa nti taṃyeva jayakkhandhāvāraṭṭhānaṃ. Ajjhāvasatī ti sattāhamattaṃ abhibhavitvā āvasati. Kiṃ kāraṇā ? Laddhapahārānaṃ pahārajagganatthañceva katakammānaṃ visesaṃ ñatvā ṭhānantaradānatthañca issariyasukhānubhavanatthañca. 

Idāni yasmā satthu yodhājīvehi kiccaṃ natthi, imasmiṃ pana sāsane tathārūpe pañca puggale dassetuṃ idaṃ opammaṃ ābhataṃ. Tasmā te puggale dassento evameva kho tiādimāha. Tattha saṃsīdatī ti micchāvitakkasmiṃ saṃsīdati anuppavisati. Na sakkoti brahmacariyaṃ sandhāretu nti brahmacariyavāsaṃ anupacchijjamānaṃ gopetuṃ na sakkoti. Sikkhādubbalyaṃ āvikatvā ti sikkhāya dubbalabhāvaṃ pakāsetvā. Kimassa rajaggasmi nti kiṃ tassa puggalassa rajaggaṃ nāmāti vadati. Abhirūpā ti abhirūpavatī. Dassanīyā ti dassanayoggā. Pāsādikā ti dassaneneva cittappasādāvahā. Paramāyā ti uttamāya. Vaṇṇapokkharatāyā ti sarīravaṇṇena ceva aṅgasaṇṭhānena ca. Ūhasatī ti avahasati. Ullapatī ti katheti. Ujjhagghatī ti pāṇiṃ paharitvā mahāhasitaṃ hasati. Uppaṇḍetī ti uppaṇḍanakathaṃ katheti. Abhinisīdatī ti abhibhavitvā santike vā ekāsane vā nisīdati. Dutiyapadepi eseva nayo. Ajjhottharatī ti avattharati. Viniveṭhetvā vinimocetvā ti gahitaṭṭhānato tassā hatthaṃ vinibbeṭhetvā ceva mocetvā ca. Sesamettha uttānatthamevāti. Imasmiṃ sutte vaṭṭavivaṭṭaṃ kathitaṃ. 

6. Dutiyayodhājīvasuttavaṇṇanā 

76 . Chaṭṭhe asicammaṃ gahetvā ti asiñca cammañca gahetvā. Dhanukalāpaṃ sannayhitvā ti dhanuñca sarakalāpañca sannayhitvā. Viyūḷha nti yuddhasannivesavesena ṭhitaṃ. Saṅgāmaṃ otaratī ti mahāyuddhaṃ otarati. Ussahati vāyamatī ti ussāhañca vāyāmañca karoti. Hanantī ti ghātenti. Pariyāpādentī ti pariyāpādayanti. Upalikkhantī ti vijjhanti. Apanentī ti sakasenaṃ gahetvā gacchanti. Apanetvā ñātakānaṃ nentī ti sakasenaṃ netvā tato ñātakānaṃ santikaṃ nenti. Nīyamāno ti attano gehaṃ vā sesañātisantikaṃ vā niyyamāno. Upaṭṭhahanti paricarantī ti pahārasodhanavaṇakappanādīni karontā jagganti gopayanti. 

Arakkhiteneva kāyenā ti arakkhitena kāyadvārena. Arakkhitāya vācāyā ti arakkhitena vacīdvārena. Arakkhitena cittenā ti arakkhitena manodvārena. Anupaṭṭhitāya satiyā ti satiṃ supaṭṭhitaṃ akatvā. Asaṃvutehi indriyehī ti manacchaṭṭhehi indriyehi apihitehi agopitehi. Rāgo cittaṃ anuddhaṃsetī ti rāgo uppajjamānova samathavipassanācittaṃ dhaṃseti, dūre khipati. Rāgapariyuṭṭhitomhi, āvuso, rāgapareto ti ahaṃ, āvuso, rāgena ratto, rāgena anugato. 

Aṭṭhikaṅkalūpamā tiādīsu aṭṭhikaṅkalūpamā appassādaṭṭhena. Maṃsapesūpamā bahusādhāraṇaṭṭhena. Tiṇukkūpamā anudahanaṭṭhena. Aṅgārakāsūpamā mahābhitāpaṭṭhena. Supinakūpamā ittarapaccupaṭṭhānaṭṭhena. Yācitakūpamā tāvakālikaṭṭhena. Rukkhaphalūpamā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhena . Ussahissāmī ti ussāhaṃ karissāmi. Dhārayissāmī ti samaṇabhāvaṃ dhārayissāmi. Abhiramissāmī ti abhiratiṃ uppādessāmi na ukkaṇṭhissāmi. Sesamettha uttānatthameva. Imasmiṃ sutte vaṭṭavivaṭṭaṃ kathitanti. 

7. Paṭhamaanāgatabhayasuttavaṇṇanā 

77 . Sattame āraññakenā ti araññavāsinā. Appattassā ti asampattassa jhānavipassanāmaggaphalappabhedassa visesassa pattiyā. Sesapadesupi eseva nayo. So mamassa antarāyo ti so mama jīvitantarāyo ca brahmacariyantarāyo ca, puthujjanakālakiriyaṃ karontassa saggantarāyo ca maggantarāyo ca bhaveyya. Handā ti vavassaggatthe nipāto. Vīriyaṃ ārabhāmī ti duvidhampi vīriyaṃ karomi. Satthakā ti satthaṃ viya sandhibandhanacchedakavātā. Vāḷehī ti kakkhaḷehi. Māṇavehī ti corehi. Katakammehi vā akatakammehi vā ti ettha corikaṃ katvā nikkhantā katakammā nāma, corikaṃ kātuṃ gacchantā akatakammā nāma. Tattha katakammā kammassa nipphannattā sattānaṃ galalohitaṃ gahetvā devatānaṃ baliṃ karonti, akatakammā ‘‘evaṃ no kammaṃ nipphajjissatī’’ti paṭhamataraṃ karonti. Idaṃ sandhāya te maṃ jīvitā voropeyyu nti vuttaṃ. Vāḷā amanussā ti kakkhaḷā duṭṭhā yakkhādayo amanussā. 

8. Dutiyaanāgatabhayasuttavaṇṇanā 

78 . Aṭṭhame purā maṃ so dhammo āgacchatī ti yāva so dhammo maṃ na upagacchati, tāva ahaṃ puretarameva vīriyaṃ ārabhāmīti attho. Khīrodakībhūtā ti khīrodakaṃ viya bhūtā ekībhāvaṃ upagatā. Piyacakkhūhī ti mettacakkhūhi. 

9. Tatiyaanāgatabhayasuttavaṇṇanā 

79 . Navame dhammasandosā vinayasandoso ti dhammasandosena vinayasandoso hoti. Kathaṃ pana dhammasmiṃ dussante vinayo dussati nāma? Samathavipassanādhammesu gabbhaṃ aggaṇhantesu pañcavidho vinayo na hoti , evaṃ dhamme dussante vinayo dussati. Dussīlassa pana saṃvaravinayo nāma na hoti, tasmiṃ asati samathavipassanā gabbhaṃ na gaṇhāti. Evaṃ vinayasandosenapi dhammasandoso veditabbo. Abhidhammakatha nti sīlādiuttamadhammakathaṃ. Vedallakatha nti vedapaṭisaṃyuttaṃ ñāṇamissakakathaṃ. Kaṇhadhammaṃ okkamamānā ti randhagavesitāya upārambhapariyesanavasena kāḷakadhammaṃ okkamamānā. Apica duṭṭhacittena puggalaṃ ghaṭṭentāpi taṃ kaṇhadhammaṃ attano dahantāpi lābhasakkāratthaṃ kathentāpi kaṇhadhammaṃ okkamantiyeva. 

Gambhīrā ti pāḷigambhīrā. Gambhīratthā ti atthagambhīrā. Lokuttarā ti lokuttaradhammadīpakā. Suññatāpaṭisaṃyuttā ti khandhadhātuāyatanapaccayākārapaṭisaṃyuttā. Na aññā cittaṃ upaṭṭhapessantī ti jānanatthāya cittaṃ na ṭhapessanti. Uggahetabbaṃ pariyāpuṇitabba nti uggahetabbe ca vaḷañjetabbe ca. Kavitā ti silokādibandhanavasena kavīhi katā. Kāveyyā ti tasseva vevacanaṃ. Bāhirakā ti sāsanato bahiddhā ṭhitā. Sāvakabhāsitā ti bāhirasāvakehi bhāsitā. Sesamettha heṭṭhā vuttanayattā suviññeyyattā ca uttānatthameva. 

10. Catutthaanāgatabhayasuttavaṇṇanā 

80 . Dasame kalyāṇakāmā ti sundarakāmā. Rasaggānī ti uttamarasāni. Saṃsaṭṭhā viharissantī ti pañcavidhena saṃsaggena saṃsaṭṭhā viharissanti. Sannidhikāraparibhoga nti sannidhikatassa paribhogaṃ. Oḷārikampi nimitta nti ettha pathaviṃ khaṇantopi khaṇāhīti āṇāpentopi pathaviyaṃ oḷārikaṃ nimittaṃ karoti nāma. Tiṇakaṭṭhasākhāpalāsaṃ chindantopi chindāti āṇāpentopi haritagge oḷārikaṃ nimittaṃ karoti nāma. Ājīvatthāya paṇṇanivāpaādīni gāhāpento phalāni ocinante vā ocināpentena vattabbameva natthi. Imesu catūsu suttesu satthārā sāsane vuddhiparihāni kathitāti. 

Yodhājīvavaggo tatiyo. 

(9) 4. Theravaggo 

1. Rajanīyasuttavaṇṇanā 

81 . Catutthassa paṭhame rajanīyesū ti rāgassa paccayesu ārammaṇesu. Sesesupi eseva nayo. 

2. Vītarāgasuttavaṇṇanā 

82 . Dutiye makkhī ti guṇamakkhako. Paḷāsī ti yugaggāhalakkhaṇena paḷāsena samannāgato. 

3. Kuhakasuttavaṇṇanā 

83 . Tatiye kuhako ti tīhi kuhanavatthūhi samannāgato. Lapako ti lābhasannissitāya lapanāya samannāgato. Nemittiko ti nimittakiriyakārako. Nippesiko ti nippesanakatāya samannāgato. Lābhena ca lābhaṃ nijigīsitā ti lābhena lābhagavesako. Sukkapakkho vuttavipallāsavasena veditabbo. Catutthaṃ uttānameva. 

5. Akkhamasuttavaṇṇanā 

85 . Pañcame akkhamo hoti rūpāna nti rūpārammaṇānaṃ anadhivāsako hoti, tadārammaṇehi rāgādīhi abhibhuyyati. Eseva nayo sabbattha. 

6. Paṭisambhidāppattasuttavaṇṇanā 

86 . Chaṭṭhe atthapaṭisambhidāppatto ti pañcasu atthesu pabhedagataṃ ñāṇaṃ patto. Dhammapaṭisambhidāppatto ti catubbidhe dhamme pabhedagataṃ ñāṇaṃ patto. Niruttipaṭisambhidāppatto ti dhammaniruttīsu pabhedagataṃ ñāṇaṃ patto. Paṭibhānapaṭisambhidāppatto ti tesu tīsu ñāṇesu pabhedagataṃ ñāṇaṃ patto. So pana tāni tīṇi ñāṇāneva jānāti, na tesaṃ kiccaṃ karoti. Uccāvacānī ti mahantakhuddakāni. Kiṃkaraṇīyānī ti iti kattabbāni. 

7. Sīlavantasuttavaṇṇanā 

87 . Sattamaṃ uttānatthameva. Sīlaṃ panettha khīṇāsavasīlameva, bāhusaccampi khīṇāsavabāhusaccameva, vācāpi khīṇāsavassa kalyāṇavācāva, jhānānipi kiriyajjhānāneva kathitānīti veditabbāni. 

8. Therasuttavaṇṇanā 

88 . Aṭṭhame thero ti thirabhāvappatto. Rattaññū ti pabbajitadivasato paṭṭhāya atikkantānaṃ bahūnaṃ rattīnaṃ ñātā. Ñāto ti paññāto pākaṭo. Yasassī ti yasanissito. Micchādiṭṭhiko ti ayāthāvadiṭṭhiko. Saddhammā vuṭṭhāpetvā ti dasakusalakammapathadhammato vuṭṭhāpetvā. Asaddhamme patiṭṭhāpetī ti akusalakammapathesu patiṭṭhāpeti. 

9. Paṭhamasekhasuttavaṇṇanā 

89 . Navame sekhassā ti sikkhakassa sakaraṇīyassa. Parihānāyā ti upariguṇehi parihānatthāya. Kammārāmatā ti navakamme ramanakabhāvo. Bhassārāmatā ti ālāpasallāpe ramanakabhāvo. Niddārāmatā ti niddāyane ramanakabhāvo. Saṅgaṇikārāmatā ti gaṇasaṅgaṇikāya ramanakabhāvo. Yathāvimuttaṃ cittaṃ na paccavekkhatī ti yathā yaṃ cittaṃ vimuttaṃ, ye ca dosā pahīnā, guṇā ca paṭiladdhā, te paccavekkhitvā upariguṇapaṭilābhāya vāyāmaṃ na karotīti attho. Iti imasmiṃ sutte sattannaṃ sekhānaṃ upariguṇehi parihānikāraṇañca vuddhikāraṇañca kathitaṃ. Yañca nāma sekhassa parihānakāraṇaṃ, taṃ puthujjanassa paṭhamameva hotīti. 

10. Dutiyasekhasuttavaṇṇanā 

90 . Dasame viyatto ti byatto cheko. Kiṃkaraṇīyesū ti iti kattabbesu. Cetosamatha nti samādhikammaṭṭhānaṃ. Ananulomikenā ti sāsanassa ananucchavikena. Atikālenā ti atipātova. Atidivā ti divā vuccati majjhanhiko, taṃ atikkamitvā. Ābhisallekhikā ti ativiya kilesasallekhikā. Cetovivaraṇasappāyā ti cittavivaraṇasaṅkhātānaṃ samathavipassanānaṃ sappāyā. Appicchakathā ti appicchā hothāti kathanakathā. Santuṭṭhikathā ti catūhi paccayehi santuṭṭhā hothāti kathanakathā. Pavivekakathā ti tīhi vivekehi vivittā hothāti kathanakathā. Asaṃsaggakathā ti pañcavidhena saṃsaggena asaṃsaṭṭhā hothāti kathanakathā. Vīriyārambhakathā ti duvidhaṃ vīriyaṃ ārabhathāti kathanakathā. Sīlakathā dīsu sīlaṃ ārabbha kathā sīlakathā. Samādhiṃ ārabbha, paññaṃ ārabbha, pañcavidhaṃ vimuttiṃ ārabbha, ekūnavīsatipaccavekkhaṇasaṅkhātaṃ vimuttiñāṇadassanaṃ ārabbha kathā vimuttiñāṇadassanakathā. Na nikāmalābhī tiādīsu na icchiticchitalābhī, dukkhalābhī na vipulalābhīti attho. Sesaṃ uttānatthamevāti. 

Theravaggo catuttho. 

(10) 5. Kakudhavaggo 

1-2. Sampadāsuttadvayavaṇṇanā 

91-92 . Pañcamassa paṭhame pañca sampadā missikā kathitā. Dutiye purimā catasso missikā, pañcamī lokikāva. 

3. Byākaraṇasuttavaṇṇanā 

93 . Tatiye aññābyākaraṇānī ti arahattabyākaraṇāni. Mandattā ti mandabhāvena aññāṇena. Momūhattā ti atimūḷhabhāvena. Aññaṃ byākarotī ti arahattaṃ pattosmīti katheti. Icchāpakato ti icchāya abhibhūto. Adhimānenā ti adhigatamānena. Sammadevā ti hetunā nayena kāraṇeneva. 

4-5. Phāsuvihārasuttādivaṇṇanā 

94-95 . Catutthe phāsuvihārā ti sukhavihārā. Pañcame akuppa nti arahattaṃ. 

6. Sutadharasuttavaṇṇanā 

96 . Chaṭṭhe appaṭṭho ti appasamārambho. Appakicco ti appakaraṇīyo. Subharo ti sukhena bharitabbo suposo. Susantoso ti tīhi santosehi suṭṭhu santoso. Jīvitaparikkhāresū ti jīvitasambhāresu. Appāhāro ti mandāhāro. Anodarikatta nti na odarikabhāvaṃ amahagghasabhāvaṃ anuyutto. Appamiddho ti na bahuniddo. Sattamaṭṭhamāni uttānatthāni. 

9. Sīhasuttavaṇṇanā 

99 . Navame sakkaccaññeva deti no asakkacca nti anavaññāya avirajjhitvāva deti, no avaññāya virajjhitvā. Mā me yoggapatho nassā ti mayā katayoggapatho mayhaṃ mā nassatu, ‘‘eko sīho uṭṭhāya biḷāraṃ paharanto virajjhitvā paharī’’ti evaṃ vattāro mā hontūti attho. Annabhāranesādāna nti ettha annaṃ vuccati yavabhattaṃ, taṃ bhāro etesanti annabhārā. Yācakānaṃ etaṃ nāmaṃ. Nesādā vuccanti sākuṇikā. Iti sabbapacchimāya koṭiyā etesaṃ yācakanesādānampi sakkaccameva deseti. 

10. Kakudhatherasuttavaṇṇanā 

100 . Dasame attabhāvapaṭilābho ti sarīrapaṭilābho. Dve vā tīṇi vā māgadhakāni gāmakkhettānī ti ettha māgadhikaṃ gāmakkhettaṃ atthi khuddakaṃ, atthi majjhimaṃ, atthi mahantaṃ. Khuddakaṃ gāmakkhettaṃ ito cattālīsaṃ usabhāni, ito cattālīsanti gāvutaṃ hoti, majjhimaṃ ito gāvutaṃ, ito gāvutanti aḍḍhayojanaṃ hoti, mahantaṃ ito diyaḍḍhagāvutaṃ, ito diyaḍḍhagāvutanti tigāvutaṃ hoti. Tesu khuddakena gāmakkhettena tīṇi, khuddakena ca majjhimena ca dve gāmakkhettāni tassa attabhāvo. Tigāvutañhissa sarīraṃ. Pariharissāmī ti paṭijaggissāmi gopayissāmi. Rakkhasseta nti rakkhassu etaṃ. Moghapuriso ti tucchapuriso. Nāssassā ti na etassa bhaveyya. Samudācareyyāmā ti katheyyāma. Sammannatī ti sammānaṃ karoti. Yaṃ tumo karissati tumova tena paññāyissatī ti yaṃ esa karissati, esova tena kammena pākaṭo bhavissati. Sesaṃ sabbattha uttānatthamevāti. 

Kakudhavaggo pañcamo. 

Dutiyapaṇṇāsakaṃ niṭṭhitaṃ. 

3. Tatiyapaṇṇāsakaṃ 

(11) 1. Phāsuvihāravaggo 

1. Sārajjasuttavaṇṇanā 

101 . Tatiyassa paṭhame vesārajjakaraṇā ti visāradabhāvāvahā. Sārajjaṃ hotī ti domanassaṃ hoti. 

2. Ussaṅkitasuttavaṇṇanā 

102 . Dutiye ussaṅkitaparisaṅkito ti ussaṅkito ca parisaṅkito ca. Api akuppadhammopī ti api akuppadhammo khīṇāsavo samānopi parehi pāpabhikkhūhi ussaṅkitaparisaṅkito hotīti attho. Vesiyāgocaro tiādīsu vesiyā vuccanti rūpūpajīviniyo, tā gocaro assāti vesiyāgocaro, tāsaṃ gehaṃ abhiṇhagamanoti attho. Sesapadesupi eseva nayo. Tattha pana vidhavā ti matapatikā. Thullakumārikā ti mahallikakumārikāyo. 

3. Mahācorasuttavaṇṇanā 

103 . Tatiye ito bhogena paṭisantharissāmī ti ito mama sāpateyyato bhogaṃ gahetvā tena paṭisanthāraṃ karissāmi, tassa ca mama ca antaraṃ pidahissāmīti attho. Gahaṇānī ti parasantakānaṃ bhaṇḍānaṃ gahaṇāni. Guyhamantā ti guhitabbamantā. Antaggāhikāyā ti sassataṃ vā ucchedaṃ vā gahetvā ṭhitāya. Sesamettha uttānatthameva. Catutthe sabbaṃ heṭṭhā vuttanayameva. 

5. Phāsuvihārasuttavaṇṇanā 

105 . Pañcame mettaṃ kāyakamma nti mettacittena pavattitaṃ kāyakammaṃ. Āvi ceva raho cā ti sammukhe ceva parammukhe ca. Itaresupi eseva nayo. Yāni tāni sīlānī tiādi catupārisuddhisīlavasena vuttaṃ. Samādhisaṃvattanikānī ti maggasamādhiphalasamādhinibbattakāni. Sīlasāmaññagato ti samānasīlataṃ gato, ekasadisasīlo hutvāti attho. Takkarassā ti yo naṃ karoti, tassa. Iti imasmiṃ sutte sīlaṃ missakaṃ kathitaṃ, diṭṭhi vipassanāsammādiṭṭhīti. 

6. Ānandasuttavaṇṇanā 

106 . Chaṭṭhe no ca paraṃ adhisīle sampavattā hotī ti paraṃ sīlabhāvena na garahati na upavadati. Attānupekkhī ti attanova katākataṃ jānanavasena attānaṃ anupekkhitā. No parānupekkhī ti parassa katākatesu abyāvaṭo. Apaññāto ti apākaṭo appapuñño. Apaññātakenā ti apaññātabhāvena apākaṭatāya mandapuññatāya. No paritassatī ti paritāsaṃ nāpajjati. Iti imasmiṃ sutte khīṇāsavova kathito. 

7-8. Sīlasuttādivaṇṇanā 

107-108 . Sattame sīlasamādhipaññā missikā kathitā, vimutti arahattaphalaṃ , vimuttiñāṇadassanaṃ paccavekkhaṇañāṇaṃ lokiyameva. Aṭṭhamepi eseva nayo. Paccavekkhaṇañāṇaṃ panettha asekhassa pavattattā asekhanti vuttaṃ. 

9-10. Cātuddisasuttādivaṇṇanā 

109-110 . Navame cātuddiso ti catūsu disāsu appaṭihatacāro. Imasmimpi sutte khīṇāsavova kathito. Dasame ala nti yutto. Idhāpi khīṇāsavova kathito. 

Phāsuvihāravaggo paṭhamo. 

(12) 2. Andhakavindavaggo 

1. Kulūpakasuttavaṇṇanā 

111 . Dutiyassa paṭhame asanthavavissāsī ti attanā saddhiṃ santhavaṃ akarontesu vissāsaṃ anāpajjantesuyeva vissāsaṃ karoti. Anissaravikappī ti anissarova samāno ‘‘imaṃ detha, imaṃ gaṇhathā’’ti issaro viya vikappeti. Vissaṭṭhupasevī ti vissaṭṭhāni bhinnakulāni ghaṭanatthāya upasevati. Upakaṇṇakajappī ti kaṇṇamūle mantaṃ gaṇhāti. Sukkapakkho vuttavipariyāyena veditabbo. 

2. Pacchāsamaṇasuttavaṇṇanā 

112 . Dutiye pattapariyāpannaṃ na gaṇhātī ti upajjhāye nivattitvā ṭhite attano tucchapattaṃ datvā tassa pattaṃ na gaṇhāti, tato vā dīyamānaṃ na gaṇhāti. Na nivāretī ti idaṃ vacanaṃ āpattivītikkamavacanaṃ nāmāti na jānāti. Ñatvā vāpi, ‘‘bhante, evarūpaṃ nāma vattuṃ na vaṭṭatī’’ti na nivāreti. Kathaṃ opātetī ti tassa kathaṃ bhinditvā attano kathaṃ paveseti. Jaḷo ti jaḍo. Eḷamūgo ti paggharitakheḷamukho. Tatiyaṃ uttānameva. 

4. Andhakavindasuttavaṇṇanā 

114 . Catutthe sīlavā hothā ti sīlavantā hotha. Ārakkhasatino ti dvārarakkhikāya satiyā samannāgatā. Nipakkasatino ti dvārarakkhanakeneva ñāṇena samannāgatassatino. Satārakkhena cetasā samannāgatā ti satārakkhena cittena samannāgatā. Appabhassā ti appakathā. Sammādiṭṭhikā ti kammassakatajjhāna-vipassanāmagga-phalavasena pañcavidhāya sammādiṭṭhiyā samannāgatā. Apica paccavekkhaṇañāṇampi sammādiṭṭhiyevāti veditabbā. 

5. Maccharinīsuttavaṇṇanā 

115 . Pañcame āvāsamaccharinī ti āvāsaṃ maccharāyati, tattha aññesaṃ vāsaṃ na sahati. Kulamaccharinī ti upaṭṭhākakulaṃ maccharāyati, aññesaṃ tattha upasaṅkamanaṃ na sahati. Lābhamaccharinī ti lābhaṃ maccharāyati, aññesaṃ taṃ uppajjantaṃ na sahati. Vaṇṇamaccharinī ti guṇaṃ maccharāyati, aññesaṃ guṇakathaṃ na sahati. Dhammamaccharinī ti pariyattidhammaṃ maccharāyati, aññesaṃ dātuṃ na icchati. 

6-7. Vaṇṇanāsuttādivaṇṇanā 

116-117 . Chaṭṭhe saddhādeyyaṃ vinipātetī ti parehi saddhāya dinnapiṇḍapātato aggaṃ aggahetvā parassa deti. Sattame issukinī ti issāya samannāgatā. Sesaṃ sabbattha uttānamevāti. 

Andhakavindavaggo dutiyo. 

(13) 3. Gilānavaggo 

4. Dutiyaupaṭṭhākasuttavaṇṇanā 

124 . Tatiyassa catutthe nappaṭibalo ti kāyabalena ca ñāṇabalena ca asamannāgato. Āmisantaro ti āmisahetuko cīvarādīni paccāsīsamāno. 

5-6. Anāyussāsuttadvayavaṇṇanā 

125-126 . Pañcame anāyussā ti āyupacchedanā, na āyuvaḍḍhanā. Chaṭṭhepi eseva nayo. 

7. Vapakāsasuttavaṇṇanā 

127 . Sattame nālaṃ saṅghamhā vapakāsitu nti saṅghato nikkhamitvā ekako vasituṃ na yutto. Kāmañcesa saṅghamajjhepi vasituṃ ayuttova asaṅghasobhanatāya, ovādānusāsanippaṭibaddhattā pana nippariyāyeneva saṅghamhā vapakāsituṃ na yutto. Alaṃ saṅghamhā vapakāsitu nti cātuddisattā saṅghamhā nikkhamma ekako vasituṃ yutto, saṅghasobhanatāya pana saṅghepi vasituṃ yuttoyeva. Aṭṭhamaṃ uttānatthameva. 

9. Parikuppasuttavaṇṇanā 

129 . Navame āpāyikā ti apāyagāmino. Nerayikā ti nirayagāmino. Parikuppā ti parikuppanasabhāvā purāṇavaṇasadisā. Atekicchā ti akattabbaparikammā. Dasamaṃ uttānatthamevāti. 

Gilānavaggo tatiyo. 

(14) 4. Rājavaggo 

1. Paṭhamacakkānuvattanasuttavaṇṇanā 

131 . Catutthassa paṭhame dhammenā ti dasakusaladhammena. Cakka nti āṇācakkaṃ. Atthaññū ti rajjatthaṃ jānāti. Dhammaññū ti paveṇidhammaṃ jānāti. Mattaññū ti daṇḍe vā balamhi vā pamāṇaṃ jānāti. Kālaññū ti rajjasukhānubhavanakālaṃ, vinicchayakaraṇakālaṃ, janapadacārikākālañca jānāti. Parisaññū ti ayaṃ parisā khattiyaparisā, ayaṃ brāhmaṇavessasuddasamaṇaparisāti jānāti. 

Tathāgatavāre atthaññū ti pañca atthe jānāti. Dhammaññū ti cattāro dhamme jānāti. Mattaññū ti catūsu paccayesu paṭiggahaṇaparibhogamattaṃ jānāti. Kālaññū ti ayaṃ kālo paṭisallīnassa, ayaṃ samāpattiyā, ayaṃ dhammadesanāya, ayaṃ janapadacārikāyāti evaṃ kālaṃ jānāti. Parisaññū ti ayaṃ parisā khattiyaparisā…pe… ayaṃ samaṇaparisāti jānāti. Anuttara nti navahi lokuttaradhammehi anuttaraṃ. Dhammacakka nti seṭṭhacakkaṃ. 

2. Dutiyacakkānuvattanasuttavaṇṇanā 

132 . Dutiye pitarā pavattitaṃ cakka nti cakkavattimhi pabbajite vā kālakate vā cakkaratanaṃ sattāhamattaṃ ṭhatvā antaradhāyati, kathamesa taṃ anuppavatteti nāma? Pitu paveṇiyaṃ ṭhatvā cakkavattivattaṃ pūretvā cakkavattirajjaṃ kārentopi pitarā pavattitameva anuppavatteti nāma. 

3. Dhammarājāsuttavaṇṇanā 

133 . Tatiyaṃ tikanipāte vuttanayameva. Sevitabbāsevitabbe panettha pacchimapadadvayameva viseso. Tattha sammāājīvo sevitabbo, micchāājīvo na sevitabbo. Sappāyo gāmanigamo sevitabbo, asappāyo na sevitabbo. 

4. Yassaṃdisaṃsuttavaṇṇanā 

134 . Catutthe ubhato ti dvīhipi pakkhehi. Mātito ca pitito cā ti yassa hi mātā khattiyā, mātumātā khattiyā, tassāpi mātā khattiyā. Pitā khattiyo, pitupitā khattiyo, tassapi pitā khattiyo. So ubhato sujāto mātito ca pitito ca. Saṃsuddhagahaṇiko ti saṃsuddhāya mātukucchiyā samannāgato. ‘‘Samavepākiniyā gahaṇiyā’’ti ettha pana kammajatejodhātu gahaṇīti vuccati. Yāva sattamā pitāmahayugā ti ettha pitupitā pitāmaho, pitāmahassa yugaṃ pitāmahayugaṃ. Yuganti āyuppamāṇaṃ vuccati. Abhilāpamattameva cetaṃ, atthato pana pitāmahoyeva pitāmahayugaṃ. Tato uddhaṃ sabbepi pubbapurisā pitāmahaggahaṇeneva gahitā. Evaṃ yāva sattamo puriso, tāva saṃsuddhagahaṇiko, atha vā akkhitto anupakkuṭṭho jātivādenāti dasseti. Akkhitto ti ‘‘apanetha etaṃ, kiṃ iminā’’ti evaṃ akkhitto anavakkhitto. Anupakkuṭṭho ti na upakkuṭṭho na akkosaṃ vā nindaṃ vā pattapubbo. Kena kāraṇenāti? Jātivādena, ‘‘itipi hīnajātiko eso’’ti evarūpena vacanenāti attho. 

Aḍḍho tiādīsu yo koci attano santakena vibhavena aḍḍho hoti. Idha pana na kevalaṃ aḍḍhoyeva, mahaddhano mahatā aparimāṇasaṅkhena dhanena samannāgatoti attho. Pañcakāmaguṇavasena mahantā uḷārā bhogā assāti mahābhogo. Paripuṇṇakosakoṭṭhāgāro ti koso vuccati bhaṇḍāgāraṃ, nidahitvā ṭhapitena dhanena paripuṇṇakoso, dhaññena ca paripuṇṇakoṭṭhāgāroti attho. Atha vā catubbidho koso hatthī assā rathā raṭṭhanti, tividhaṃ koṭṭhāgāraṃ dhanakoṭṭhāgāraṃ dhaññakoṭṭhāgāraṃ vatthakoṭṭhāgāranti. Taṃ sabbampi paripuṇṇamassāti paripuṇṇakosakoṭṭhāgāro. Assavāyā ti kassaci bahumpi dhanaṃ dentassa senā na suṇāti, sā anassavā nāma hoti. Kassaci adentassāpi suṇātiyeva, ayaṃ assavā nāma. Ovādapaṭikarāyā ti ‘‘idaṃ vo kattabba, idaṃ na kattabba’’nti dinnaovādakarāya. Paṇḍito ti paṇḍiccena samannāgato. Byatto ti paññāveyyattiyena yutto. Medhāvī ti ṭhānuppattikapaññāya samannāgato. Paṭibalo ti samattho. Atthe cintetu nti vaḍḍhiatthe cintetuṃ. So hi paccuppannaatthavaseneva ‘‘atītepi evaṃ ahesuṃ, anāgatepi evaṃ bhavissantī’’ti cinteti. Vijitāvīna nti vijitavijayānaṃ, mahantena vā vijayena samannāgatānaṃ. Vimuttacittāna nti pañcahi vimuttīhi vimuttamānasānaṃ. 

5-6. Patthanāsuttadvayavaṇṇanā 

135-136 . Pañcame negamajānapadassā ti nigamavāsino ca raṭṭhavāsino ca janassa. Hatthismi ntiādīhi hatthiassarathatharudhanulekhamuddāgaṇanādīni soḷasa mahāsippāni dassitāni. Anavayo ti samattho paripuṇṇo. Sesamettha heṭṭhā vuttanayeneva veditabbaṃ. Chaṭṭhe oparajja nti uparājabhāvaṃ. 

7. Appaṃsupatisuttavaṇṇanā 

137 . Sattame purisādhippāyā ti assaddhammavasena purise uppannādhippāyā purisajjhāsayā. Ādānādhippāyo ti idāni gahetuṃ sakkhissāmi, idāni sakkhissāmīti evaṃ gahaṇādhippāyo. Visaṃyogādhippāyo ti idāni nibbānaṃ pāpuṇissāmi, idāni pāpuṇissāmīti evaṃ nibbānajjhāsayo. 

8. Bhattādakasuttavaṇṇanā 

138 . Aṭṭhame bhattādako ti bhattakkhādako, bahubhattabhuñjoti attho. Okāsapharaṇo ti okāsaṃ pharitvā aññesaṃ sambādhaṃ katvā ṭhānena okāsapharaṇo. Tattha tattha laṇḍaṃ sāreti pātetīti laṇḍasāraṇo . Ettakā hatthīti gaṇanakāle salākaṃ gaṇhātīti salākaggāhī . Nisīdanasayanavasena mañcapīṭhaṃ maddatīti mañcapīṭhamaddano . Bhikkhugaṇanakāle salākaṃ gaṇhātīti salākaggāhī . 

9. Akkhamasuttavaṇṇanā 

139 . Navame hatthikāya nti hatthighaṭaṃ. Sesesupi eseva nayo. Saṅgāme avacarantīti saṅgāmāvacarā. Ekissā vā tiṇodakadattiyā vimānito ti ekadivasaṃ ekena tiṇodakadānena vimānito, ekadivasamattaṃ aladdhatiṇodakoti attho. Ito parampi eseva nayo. Na sakkoti cittaṃ samādahitu nti ārammaṇe cittaṃ sammā ṭhapetuṃ na sakkoti. Sesamettha uttānameva. Imasmiṃ pana sutte vaṭṭavivaṭṭaṃ kathitanti veditabbaṃ. 

10. Sotasuttavaṇṇanā 

140 . Dasame duruttāna nti na suṭṭhu vuttānaṃ dosavasena pavattitānaṃ pharusavacanānaṃ. Durāgatāna nti dukkhuppādanākārena sotadvāraṃ āgatānaṃ. Vacanapathāna nti vacanānaṃ. Dukkhāna nti dukkhamānaṃ. Tibbāna nti bahalānaṃ tāpanasabhāvānaṃ vā. Kharāna nti pharusānaṃ. Kaṭukāna nti tikhiṇānaṃ. Asātāna nti amadhurānaṃ. Amanāpāna nti manaṃ appāyituṃ vaḍḍhetuṃ asamatthānaṃ. Pāṇaharāna nti jīvitaharānaṃ. Yā sā disā ti sabbasaṅkhārasamathādivasena dissati apadissatīti nibbānaṃ disāti veditabbaṃ. Yasmā pana taṃ āgamma sabbe saṅkhārā samathaṃ gacchanti, tasmā sabbasaṅkhārasamatho ti vuttaṃ. Sesaṃ sabbattha uttānameva. Imasmiṃ pana sutte sīlasamādhipaññā missikā kathitāti. 

Rājavaggo catuttho. 

(15) 5. Tikaṇḍakīvaggo 

1. Avajānātisuttavaṇṇanā 

141 . Pañcamassa paṭhame saṃvāsenā ti ekatovāsena. Ādeyyamukho ti ādiyanamukho, gahaṇamukhoti attho. Tamenaṃ datvā avajānātī ti ‘‘ayaṃ dinnaṃ paṭiggahetumeva jānātī’’ti evaṃ avamaññati. Tamenaṃ saṃvāsena avajānātī ti appamattake kismiñcideva kujjhitvā ‘‘jānāmahaṃ tayā katakammaṃ, ettakaṃ addhānaṃ ahaṃ kiṃ karonto vasiṃ, nanu tuyhameva katākataṃ vīmaṃsanto’’tiādīni vattā hoti. Atha itaro ‘‘addhā koci mayhaṃ doso bhavissatī’’ti kiñci paṭippharituṃ na sakkoti. Taṃ khippaññeva adhimuccitā hotī ti taṃ vaṇṇaṃ vā avaṇṇaṃ vā sīghameva saddahati. Saddahanaṭṭhena hi ādānena esa ādiyanamukhoti vutto. Ādheyyamukho ti pāḷiyā pana ṭhapitamukhoti attho. Magge khaṭaāvāṭo viya āgatāgataṃ udakaṃ vaṇṇaṃ vā avaṇṇaṃ vā saddahanavasena sampaṭicchituṃ ṭhapitamukhoti vuttaṃ hoti. 

Ittarasaddho ti parittakasaddho. Kusalākusale dhamme na jānātī tiādīsu kusale dhamme ‘‘ime kusalā’’ti na jānāti, akusale dhamme ‘‘ime akusalā’’ti na jānāti. Tathā sāvajje sadosadhamme ‘‘ime sāvajjā’’ti, anavajje ca niddosadhamme ‘‘ime anavajjā’’ti, hīne hīnāti, paṇīte paṇītāti. Kaṇhasukkasappaṭibhāge ti ‘‘ime kaṇhā sukke paṭibāhetvā ṭhitattā sappaṭibhāgā nāma, ime ca sukkā kaṇhe paṭibāhitvā ṭhitattā sappaṭibhāgā’’ti na jānāti. 

2. Ārabhatisuttavaṇṇanā 

142 . Dutiye ārabhati ca vippaṭisārī ca hotī ti āpattivītikkamanavasena ārabhati ceva, tappaccayā ca vippaṭisārī hoti. Cetovimuttiṃ paññāvimutti nti arahattasamādhiñceva arahattaphalañāṇañca. Nappajānātī ti anadhigatattā na jānāti. Ārabhati na vippaṭisārī hotī ti āpattiṃ āpajjati, vuṭṭhitattā pana na vippaṭisārī hoti. Nārabhati vippaṭisārī hotī ti sakiṃ āpattiṃ āpajjitvā tato vuṭṭhāya pacchā kiñcāpi nāpajjati, vippaṭisāraṃ pana vinodetuṃ na sakkoti. Nārabhati na vippaṭisārī hotī ti na ceva āpattiṃ āpajjati, na ca vippaṭisārī hoti. Tañca cetovimuttiṃ…pe… nirujjhantī ti arahattaṃ pana appatto hoti. Pañcamanayena khīṇāsavo kathito. 

Ārambhajā ti āpattivītikkamasambhavā. Vippaṭisārajā ti vippaṭisārato jātā. Pavaḍḍhantī ti punappunaṃ uppajjanena vaḍḍhanti. Ārambhaje āsave pahāyā ti vītikkamasambhave āsave āpattidesanāya vā āpattivuṭṭhānena vā pajahitvā. Paṭivinodetvā ti suddhante ṭhitabhāvapaccavekkhaṇena nīharitvā. Cittaṃ paññañca bhāvetū ti vipassanācittañca taṃsampayuttaṃ paññañca bhāvetu. Sesaṃ iminā upāyeneva veditabbanti. 

3. Sārandadasuttavaṇṇanā 

143 . Tatiye kāmādhimuttāna nti vatthukāmakilesakāmesu adhimuttānaṃ. Dhammānudhammappaṭipanno ti navalokuttaradhammatthāya sahasīlakaṃ pubbabhāgappaṭipadaṃ paṭipanno paṭipattipūrako puggalo dullabho lokasmiṃ. 

4. Tikaṇḍakīsuttavaṇṇanā 

144 . Catutthe appaṭikūle ti appaṭikūlārammaṇe. Paṭikūlasaññī ti paṭikūlanti evaṃsaññī. Esa nayo sabbattha. Kathaṃ panāyaṃ evaṃ viharatīti? Iṭṭhasmiṃ vatthusmiṃ pana asubhāya vā pharati, aniccato vā upasaṃharati. Evaṃ tāva appaṭikūle paṭikūlasaññī viharati. Aniṭṭhasmiṃ vatthusmiṃ mettāya vā pharati, dhātuto vā upasaṃharati. Evaṃ paṭikūle appaṭikūlasaññī viharati. Ubhayasmiṃ pana purimanayassa ca pacchimanayassa ca vasena tatiyacatutthavārā vuttā, chaḷaṅgupekkhāvasena pañcamo. Chaḷaṅgupekkhā cesā khīṇāsavassa upekkhāsadisā, na pana khīṇāsavupekkhā. Tattha upekkhako vihareyyā ti majjhattabhāve ṭhito vihareyya. Kvacanī ti kismiñci ārammaṇe. Katthacī ti kismiñci padese. Kiñcana ti koci appamattakopi. Iti imasmiṃ sutte pañcasu ṭhānesu vipassanāva kathitā. Taṃ āraddhavipassako bhikkhu kātuṃ sakkoti, ñāṇavā paññuttaro bahussutasamaṇopi kātuṃ sakkoti. Sotāpannasakadāgāmianāgāmino kātuṃ sakkontiyeva, khīṇāsave vattabbameva natthīti. Pañcamaṃ uttānameva. 

6. Mittasuttavaṇṇanā 

146 . Chaṭṭhe kammantaṃ kāretī ti khettādikammantaṃ kāreti. Adhikaraṇaṃ ādiyatī ti cattāri adhikaraṇāni ādiyati. Pāmokkhesu bhikkhūsū ti disāpāmokkhesu bhikkhūsu. Paṭiviruddho hotī ti paccanīkaggāhitāya viruddho hoti. Anavatthacārika nti anavatthānacārikaṃ. 

7. Asappurisadānasuttavaṇṇanā 

147 . Sattame asakkaccaṃ detī ti na sakkaritvā suciṃ katvā deti. Acittīkatvā detī ti acittīkārena agāravavasena deti. Apaviddhaṃ detī ti na nirantaraṃ deti, atha vā chaḍḍetukāmo viya deti. Anāgamanadiṭṭhiko detī ti katassa nāma phalaṃ āgamissatīti na evaṃ āgamanadiṭṭhiṃ na uppādetvā deti. 

Sukkapakkhe cittīkatvā detī ti deyyadhamme ca dakkhiṇeyyesu ca cittīkāraṃ upaṭṭhapetvā deti. Tattha deyyadhammaṃ paṇītaṃ ojavantaṃ katvā dento deyyadhamme cittīkāraṃ upaṭṭhapeti nāma. Puggalaṃ vicinitvā dento dakkhiṇeyyesu cittīkāraṃ upaṭṭhapeti nāma. Sahatthā detī ti āṇattiyā parahatthena adatvā ‘‘anamatagge saṃsāre vicarantena me hatthapādānaṃ aladdhakālassa pamāṇaṃ nāma natthi, vaṭṭamokkhaṃ bhavanissaraṇaṃ karissāmī’’ti sahattheneva deti. Āgamanadiṭṭhiko ti ‘‘anāgatabhavassa paccayo bhavissatī’’ti kammañca vipākañca saddahitvā detīti. 

8. Sappurisadānasuttavaṇṇanā 

148 . Aṭṭhame saddhāyā ti dānañca dānaphalañca saddahitvā. Kālenā ti yuttappattakālena. Anaggahitacitto ti aggahitacitto muttacāgo hutvā. Anupahaccā ti anupaghātetvā guṇe amakkhetvā. Kālāgatā cassa atthā pacurā hontī ti atthā āgacchamānā vayovuḍḍhakāle anāgantvā yuttappattakāle paṭhamavayasmiṃyeva āgacchanti ceva bahū ca honti. 

9. Paṭhamasamayavimuttasuttavaṇṇanā 

149 . Navame samayavimuttassā ti appitappitakkhaṇeyeva vikkhambhitehi kilesehi vimuttattā samayavimuttisaṅkhātāya lokiyavimuttiyā vimuttacittassa. Dasamaṃ uttānatthameva. 

Tikaṇḍakīvaggo pañcamo. 

Tatiyapaṇṇāsakaṃ niṭṭhitaṃ. 

4. Catutthapaṇṇāsakaṃ 

(16) 1. Saddhammavaggo 

1. Paṭhamasammattaniyāmasuttavaṇṇanā 

151 . Catutthassa paṭhame abhabbo niyāmaṃ okkamituṃ kusalesu dhammesu sammatta nti kusalesu dhammesu sammattabhūtaṃ magganiyāmaṃ okkamituṃ abhabbo abhājanaṃ. Kathaṃ paribhotī tiādīsu ‘‘kiṃ kathā nāma esā’’ti vadanto kathaṃ paribhoti nāma. ‘‘Kiṃ nāmesa katheti, kiṃ ayaṃ jānātī’’ti vadanto kathikaṃ paribhoti nāma. ‘‘Mayaṃ kiṃ jānāma, kuto amhākaṃ etaṃ sotuṃ bala’’nti vadanto attānaṃ paribhoti nāma. Vipariyāyena sukkapakkho veditabbo. 

2. Dutiyasammattaniyāmasuttavaṇṇanā 

152 . Dutiye anaññāte aññātamānī ti aviññātasmiṃyeva ‘‘viññātamidaṃ mayā’’ti evaṃmānī. 

3. Tatiyasammattaniyāmasuttavaṇṇanā 

153 . Tatiye makkhī dhammaṃ suṇātī ti makkhī hutvā guṇamakkhanacittena dhammaṃ suṇāti. Upārambhacitto ti niggahāropanacitto. Randhagavesī ti guṇarandhaṃ guṇacchiddaṃ gavesanto. 

4. Paṭhamasaddhammasammosasuttavaṇṇanā 

154 . Catutthe na sakkaccaṃ dhammaṃ suṇantī ti ohitasotā sukatakārino hutvā na suṇanti . Na pariyāpuṇantī ti yathāsutaṃ dhammaṃ vaḷañjantāpi sakkaccaṃ na vaḷañjenti. Pañcamaṃ uttānameva. 

6. Tatiyasaddhammasammosasuttavaṇṇanā 

156 . Chaṭṭhe appaṭisaraṇo ti appatiṭṭho. Ācariyā hi suttantassa paṭisaraṇaṃ nāma, tesaṃ abhāvā appaṭisaraṇo hoti. Sesamettha heṭṭhā vuttanayameva. 

7. Dukkathāsuttavaṇṇanā 

157 . Sattame puggalaṃ upanidhāyā ti taṃ taṃ puggalaṃ upanikkhipitvā, sakkhiṃ katvāti attho. Kacchamānāyā ti kathiyamānāya. Sesamettha aṭṭhamañca uttānatthamevāti. 

9. Udāyīsuttavaṇṇanā 

159 . Navame anupubbiṃ kathaṃ kathessāmī ti dānānantaraṃ sīlaṃ, sīlānantaraṃ sagganti evaṃ desanānupubbiṃ kathaṃ vā, yaṃ yaṃ suttapadaṃ vā gāthāpadaṃ vā nikkhittaṃ hoti, tassa tassa anurūpakathaṃ kathessāmīti cittaṃ upaṭṭhapetvā paresaṃ dhammo desetabbo. Pariyāyadassāvī ti tassa tassa atthassa taṃ taṃ kāraṇaṃ dassento. Kāraṇañhi idha pariyāyoti vuttaṃ. Anuddayataṃ paṭiccā ti ‘‘mahāsambādhappatte satte sambādhato mocessāmī’’ti anukampaṃ āgamma. Na āmisantaro ti na āmisahetuko, attano catupaccayalābhaṃ anāsīsantoti attho. Attānañca parañca anupahaccā ti attukkaṃsanaparavambhanādivasena attānañca parañca guṇupaghātena anupahantvā. 

10. Duppaṭivinodayasuttavaṇṇanā 

160 . Dasame duppaṭivinodayā ti yāni hassādīni kiccāni nipphādetuṃ ṭhānāni uppannāni honti, tesu matthakaṃ asampattesu antarāyeva dunnīhārā duvikkhambhayā honti. Paṭibhāna nti kathetukāmatā vuccati. Imāni pañca duppaṭivinodayāni, na suppaṭivinodayāni. Upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti. 

Saddhammavaggo paṭhamo. 

(17) 2. Āghātavaggo 

1. Paṭhamaāghātapaṭivinayasuttavaṇṇanā 

161 . Dutiyassa paṭhame āghātaṃ paṭivinenti vūpasamentīti āghātapaṭivinayā. Yattha bhikkhuno uppanno āghāto sabbaso paṭivinetabbo ti yattha ārammaṇe bhikkhuno āghāto uppanno hoti, tattha so sabbo imehi pañcahi paṭivinodetabboti attho. Mettā tasmiṃ puggale bhāvetabbā ti tikacatukkajjhānavasena mettā bhāvetabbā. Karuṇāya pi eseva nayo. Upekkhā pana catukkapañcakajjhānavasena bhāvetabbā. Yasmā pana yaṃ puggalaṃ passato cittaṃ na nibbāti, tasmiṃ muditā na saṇṭhahati, tasmā sā na vuttā. Asatiamanasikāro ti yathā so puggalo na upaṭṭhāti, kuṭṭādīhi antarito viya hoti, evaṃ tasmiṃ asatiamanasikāro āpajjitabbo. Sesaṃ heṭṭhā vuttanayattā uttānameva. 

2. Dutiyaāghātapaṭivinayasuttavaṇṇanā 

162 . Dutiye āghāto etesu paṭivinetabboti āghātapaṭivinayā . Āghāto etehi paṭivinetabbotipi āghātapaṭivinayā . Paṭivinayoti hi paṭivinayavatthūnampi paṭivinayakāraṇānampi etaṃ adhivacanaṃ, tadubhayampi idha vaṭṭati. Pañca hi puggalā paṭivinayavatthū honti pañcahi upamāhi pañca paṭipattiyo paṭivinayakāraṇāni. Labhati ca kālena kālaṃ cetaso vivaraṃ cetaso pasāda nti kāle kāle samathavipassanācittassa uppannokāsasaṅkhātaṃ vivarañceva saddhāsampannabhāvasaṅkhātaṃ pasādañca labhati. 

Rathiyāyā ti antaravīthiyaṃ. Nantaka nti pilotikakhaṇḍaṃ. Niggahetvā ti akkamitvā. Yo tattha sāro ti yaṃ tattha thiraṭṭhānaṃ. Taṃ paripātetvā ti taṃ luñcitvā. Evameva kho ti ettha paṃsukūliko viya mettāvihārī daṭṭhabbo, rathiyāya nantakaṃ viya veripuggalo, dubbalaṭṭhānaṃ viya aparisuddhakāyasamācāratā, thiraṭṭhānaṃ viya parisuddhavacīsamācāratā, dubbalaṭṭhānaṃ chaḍḍetvā thiraṭṭhānaṃ ādāya gantvā sibbitvā rajitvā pārupitvā vicaraṇakālo viya aparisuddhakāyasamācārataṃ amanasikatvā parisuddhavacīsamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo. 

Sevālapaṇakapariyonaddhā ti sevālena ca udakapappaṭakena ca paṭicchannā. Ghammapareto ti ghammena anugato. Kilanto ti maggakilanto. Tasito ti taṇhābhibhūto. Pipāsito ti pānīyaṃ pātukāmo. Apaviyūhitvā ti apanetvā. Pivitvā ti pasannaudakaṃ pivitvā. Evameva kho ti ettha ghammābhitatto puriso viya mettāvihārī daṭṭhabbo, sevālapaṇakaṃ viya aparisuddhavacīsamācāratā, pasannaudakaṃ viya parisuddhakāyasamācāratā, sevālapaṇakaṃ apabyūhitvā pasannodakaṃ pivitvā gamanaṃ viya aparisuddhavacīsamācārataṃ amanasikatvā parisuddhakāyasamācārataṃ manasikatvā verimhi cittuppādaṃ nibbāpetvā phāsuvihārakālo daṭṭhabbo. 

Khobhessāmī ti cālessāmi. Loḷessāmī ti ākulaṃ karissāmi. Apeyyampi taṃ karissāmī ti pivituṃ asakkuṇeyyaṃ karissāmi. Catukkuṇḍiko ti jāṇūhi ca hatthehi ca bhūmiyaṃ patiṭṭhānena catukkuṇḍiko hutvā. Gopītakaṃ pivitvā ti gāviyo viya mukhena ākaḍḍhento pivitvā. Evameva kho ti ettha ghammābhitatto puriso viya mettāvihārī daṭṭhabbo, gopadaṃ viya veripuggalo, gopade parittaudakaṃ viya tassabbhantare parittaguṇo, catukkuṇḍikassa gopītakaṃ pivitvā pakkamanaṃ viya tassa aparisuddhakāyavacīsamācārataṃ amanasikatvā yaṃ so kālena kālaṃ dhammassavanaṃ nissāya cetaso vivarappasādasaṅkhātaṃ pītipāmojjaṃ labhati, taṃ manasikatvā cittuppādanibbāpanaṃ veditabbaṃ. 

Ābādhiko ti iriyāpathabhañjanakena visabhāgābādhena ābādhiko. Puratopissā ti puratopi bhaveyya. Anayabyasana nti avaḍḍhivināsaṃ. Evameva kho ti ettha so anāthagilāno viya sabbakaṇhadhammasamannāgato puggalo, addhānamaggo viya anamataggasaṃsāro, purato ca pacchato ca gāmānaṃ dūrabhāvo viya nibbānassa dūrabhāvo, sappāyabhojanānaṃ alābho viya sāmaññaphalabhojanānaṃ alābho, sappāyabhesajjānaṃ alābho viya samathavipassanānaṃ abhāvo, patirūpaupaṭṭhākānaṃ alābho viya ovādānusāsanīhi kilesatikicchakānaṃ abhāvo, gāmantanāyakassa alābho viya nibbānasampāpakassa tathāgatassa vā tathāgatasāvakassa vā aladdhabhāvo, aññatarassa purisassa disvā kāruññupaṭṭhānaṃ viya tasmiṃ puggale mettāvihārikassa kāruññaṃ uppādetvā cittanibbāpanaṃ veditabbaṃ. 

Acchodakā ti pasannodakā. Sātodakā ti madhurodakā. Sītodakā ti tanusītasalilā. Setakā ti ūmibhijjanaṭṭhānesu setavaṇṇā. Supatitthā ti samatitthā. Evameva kho ti ettha ghammābhitatto puriso viya mettāvihārī daṭṭhabbo, sā pokkharaṇī viya parisuddhasabbadvāro puriso, nhatvā pivitvā paccuttaritvā rukkhacchāyāya nipajjitvā yathākāmaṃ gamanaṃ viya tesu dvāresu yaṃ icchati, taṃ ārammaṇaṃ katvā cittanibbāpanaṃ veditabbaṃ. Tatiyacatutthāni heṭṭhā vuttanayāneva. 

5. Pañhapucchāsuttavaṇṇanā 

165 . Pañcame paribhava nti paribhavanto, evaṃ paribhavissāmīti paribhavanatthāya pucchatīti attho. Aññātukāmo ti jānitukāmo hutvā. 

6. Nirodhasuttavaṇṇanā 

166 . Chaṭṭhe atthetaṃ ṭhāna nti atthi etaṃ kāraṇaṃ. No ce diṭṭheva dhamme aññaṃ ārādheyyā ti no ce imasmiṃyeva attabhāve arahattaṃ pāpuṇeyya. Kabaḷīkārāhārabhakkhānaṃ devāna nti kāmāvacaradevānaṃ. Aññataraṃ manomayaṃ kāya nti jhānamanena nibbattaṃ aññataraṃ suddhāvāsabrahmakāyaṃ. Udāyī ti lāḷudāyī. So hi ‘‘manomaya’’nti sutvā ‘‘āruppe na bhavitabba’’nti paṭibāhi. Thero ‘‘sāriputto kiṃ jānāti, yassa sammukhā evaṃ bhikkhū vacanaṃ paṭikkosantī’’ti evaṃ bālānaṃ laddhiuppattipaṭibāhanatthaṃ taṃ vacanaṃ anadhivāsetvā yena bhagavā tenupasaṅkami. 

Atthi nāmā ti amarisanatthe nipāto. Teneva cettha ‘‘ajjhupekkhissathā’’ti anāgatavacanaṃ kataṃ. Ayañhetthattho – ānanda, tumhe theraṃ bhikkhuṃ viheṭhiyamānaṃ ajjhupekkhatha, na vo etaṃ marisayāmi na sahāmi nādhivāsemīti. Kasmā pana bhagavā ānandatheraṃyeva evamāhāti? Dhammabhaṇḍāgārikattā. Dhammabhaṇḍāgārikassa hi evaṃ vadanto paṭibāhituṃ bhāro. Apicesa sāriputtattherassa piyasahāyo, tenāpissa esa bhāro. Tattha kiñcāpi bhagavā ānandattheraṃ garahanto evamāha, na panesā tasseva garahā, sammukhībhūtānaṃ sabbesaṃyeva garahāti veditabbā. Vihāra nti gandhakuṭiṃ. 

Anacchariya nti na acchariyaṃ. Yathā ti kāraṇavacanaṃ. Āyasmantaṃyevettha upavānaṃ paṭibhāseyyā ti ettha bhagavatā ca evaṃ etadeva kāraṇaṃ ārabbha udāhaṭe āyasmatoyeva upavānassa paṭivacanaṃ paṭibhātu upaṭṭhātūti dīpeti. Sārajjaṃ okkanta nti domanassaṃ anupaviṭṭhaṃ. Sīlavā tiādīhi khīṇāsavasīlādīniyeva kathitāni. Khaṇḍiccenā tiādīni sakkārādīnaṃ kāraṇapucchāvasena vuttāni. Kiṃ khaṇḍiccādīhi kāraṇehi taṃ taṃ sabrahmacāriṃ sakkareyyunti ayañhettha adhippāyo. 

7. Codanāsuttavaṇṇanā 

167 . Sattame codakenā ti vatthusandassanā āpattisandassanā saṃvāsappaṭikkhepo sāmīcippaṭikkhepoti catūhi codanāvatthūhi codayamānena. Kālena vakkhāmi no akālenā ti ettha cuditakassa kālo kathito, na codakassa. Paraṃ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbo, divāṭṭhāne nisinnakāle ‘‘karotāyasmā okāsaṃ, ahaṃ āyasmantaṃ vattukāmo’’ti evaṃ okāsaṃ kāretvā codetabbo. Puggalaṃ pana upaparikkhitvā yo lolapuggalo abhūtaṃ vatvā bhikkhūnaṃ ayasaṃ āropeti, so okāsakammaṃ vināpi codetabbo. Bhūtenā ti tacchena sabhāvena. Saṇhenā ti maṭṭhena mudukena. Atthasaṃhitenā ti atthakāmatāya hitakāmatāya upetena. Avippaṭisāro upadahātabbo ti amaṅkubhāvo upanetabbo. Alaṃ te avippaṭisārāyā ti yuttaṃ te amaṅkubhāvāya. Sesamettha uttānamevāti. Aṭṭhamaṃ heṭṭhā vuttanayattā pākaṭameva. 

9. Khippanisantisuttavaṇṇanā 

169 . Navame khippaṃ nisāmayati upadhāretīti khippanisanti . Suggahitaṃ katvā gaṇhātīti suggahitaggāhī. Atthakusalo ti aṭṭhakathāya cheko. Dhammakusalo ti pāḷiyaṃ cheko. Niruttikusalo ti niruttivacanesu cheko. Byañjanakusalo ti akkharappabhede cheko. Pubbāparakusalo ti atthapubbāparaṃ, dhammapubbāparaṃ, akkharapubbāparaṃ, byañjanapubbāparaṃ, anusandhipubbāparanti imasmiṃ pañcavidhe pubbāpare cheko. Tattha atthapubbāparakusalo ti heṭṭhā atthena upari atthaṃ jānāti, upari atthena heṭṭhā atthaṃ jānāti. Kathaṃ? So hi heṭṭhā atthaṃ ṭhapetvā upari atthe vutte ‘‘heṭṭhā attho atthī’’ti jānāti. Upari atthaṃ ṭhapetvā heṭṭhā atthe vuttepi ‘‘upari attho atthī’’ti jānāti. Ubhato ṭhapetvā majjhe atthe vutte ‘‘ubhato attho atthī’’ti jānāti. Majjhe atthaṃ ṭhapetvā ubhatobhāgesu atthe vutte ‘‘majjhe attho atthī’’ti jānāti. Dhammapubbāparā dīsupi eseva nayo. Anusandhipubbāpare pana sīlaṃ ādiṃ katvā āraddhe suttante matthake chasu abhiññāsu āgatāsu ‘‘yathānusandhiṃ yathānuparicchedaṃ suttanto gato’’ti jānāti. Diṭṭhivasena āraddhe upari saccesu āgatesupi ‘‘yathānusandhinā gato’’ti jānāti. Kalahabhaṇḍanavasena āraddhe upari sāraṇīyadhammesu āgatesupi, dvattiṃsatiracchānakathāvasena āraddhe upari dasakathāvatthūsu (a. ni. 10.69; udā.31) āgatesupi ‘‘yathānusandhinā gato’’ti jānātīti. 

10. Bhaddajisuttavaṇṇanā 

170 . Dasame abhibhū ti abhibhavitvā ṭhito jeṭṭhako. Anabhibhūto ti aññehi anabhibhūto. Aññadatthū ti ekaṃsavacane nipāto. Dassanavasena daso, sabbaṃ passatīti adhippāyo. Vasavattī ti sabbaṃ janaṃ vase vatteti. Yathā passato ti iṭṭhārammaṇaṃ vā hotu aniṭṭhārammaṇaṃ vā , yenākārena taṃ passantassa. Anantarā āsavānaṃ khayo hotī ti anantarāyeva arahattaṃ uppajjati. Yathā suṇato ti etthāpi eseva nayo. Atha vā yaṃ cakkhunā rūpaṃ disvā nirantarameva vipassanaṃ paṭṭhapetvā arahattaṃ pāpuṇāti, taṃ tassa arahattaṃ cakkhuviññāṇānantaraṃ nāma hoti. Taṃ sandhāya vuttaṃ – idaṃ dassanānaṃ agga nti. Dutiyapadepi eseva nayo. 

Yathā sukhitassā ti yena maggasukhena sukhitassa. Anantarā āsavānaṃ khayo hotī ti samanantarameva arahattaṃ uppajjati. Idaṃ sukhānaṃ agga nti idaṃ maggasukhaṃ sukhānaṃ uttamaṃ. Yathā saññissā ti idhāpi maggasaññāva adhippetā. Yathā bhūtassā ti yasmiṃ bhave yasmiṃ attabhāve ṭhitassa. Anantarā ti anantarāyena arahattaṃ uppajjati. idaṃ bhavānaṃ agga nti ayaṃ pacchimo attabhāvo bhavānaṃ aggaṃ nāma. Atha vā yathā bhūtassā ti yehi khandhehi maggakkhaṇe bhūtassa vijjamānassa. Anantarā āsavānaṃ khayo hotī ti maggānantarameva phalaṃ uppajjati. Idaṃ bhavānaṃ agga nti idaṃ maggakkhaṇe khandhapañcakaṃ bhavānaṃ aggaṃ nāmāti. 

Āghātavaggo dutiyo. 

(18) 3. Upāsakavaggo 

1-3. Sārajjasuttādivaṇṇanā 

171-173 . Tatiyassa paṭhamadutiyatatiyesu agāriyappaṭipatti kathitā. Sotāpannasakadāgāminopi hontu, vaṭṭantiyeva. 

4. Verasuttavaṇṇanā 

174 . Catutthe bhayānī ti cittutrāsabhayāni. Verānī ti akusalaverānipi puggalaverānipi . Cetasika nti cittanissitaṃ. Dukkha nti kāyapasādavatthukaṃ dukkhaṃ. Domanassa nti domanassavedanaṃ. Imasmiṃ sutte viratipahānaṃ kathitaṃ. 

5. Caṇḍālasuttavaṇṇanā 

175 . Pañcame upāsakapatikuṭṭho ti upāsakapacchimako. Kotūhalamaṅgaliko ti ‘‘iminā idaṃ bhavissatī’’ti evaṃ pavattattā kotūhalasaṅkhātena diṭṭhasutamutamaṅgalena samannāgato. Maṅgalaṃ pacceti no kamma nti maṅgalaṃ oloketi, kammaṃ na oloketi. Ito ca bahiddhā ti imamhā sāsanā bahiddhā. Pubbakāraṃ karotī ti dānādikaṃ kusalakiccaṃ paṭhamataraṃ karoti. 

6. Pītisuttavaṇṇanā 

176 . Chaṭṭhe kinti maya nti kena nāma upāyena mayaṃ. Pavivekaṃ pīti nti paṭhamadutiyajjhānāni nissāya uppajjanakapītiṃ. Kāmūpasaṃhita nti kāmanissitaṃ duvidhe kāme ārabbha uppajjanakaṃ. Akusalūpasaṃhita nti ‘‘migasūkarādayo vijjhissāmī’’ti saraṃ khipitvā tasmiṃ viraddhe ‘‘viraddhaṃ mayā’’ti evaṃ akusale nissāya uppajjanakaṃ. Tādisesu pana ṭhānesu avirajjhantassa ‘‘suṭṭhu me viddhaṃ, suṭṭhu me pahaṭa’’nti uppajjanakaṃ akusalūpasaṃhitaṃ sukhaṃ somanassaṃ nāma. Dānādiupakaraṇānaṃ asampattiyā uppajjamānaṃ pana kusalūpasaṃhitaṃ dukkhaṃ domanassa nti veditabbaṃ. 

7. Vaṇijjāsuttavaṇṇanā 

177 . Sattame vaṇijjā ti vāṇijakammāni. Upāsakenā ti tisaraṇagatena. Satthavaṇijjā ti āvudhabhaṇḍaṃ kāretvā tassa vikkayo. Sattavaṇijjā ti manussavikkayo. Maṃsavaṇijjā ti sūkaramigādayo posetvā tesaṃ vikkayo. Majjavaṇijjā ti yaṃkiñci majjaṃ kāretvā tassa vikkayo. Visavaṇijjā ti visaṃ kāretvā tassa vikkayo. Iti sabbampi imaṃ vaṇijjaṃ neva attanā kātuṃ, na pare samādapetvā kāretuṃ vaṭṭati. 

8. Rājasuttavaṇṇanā 

178 . Aṭṭhame pabbājentī ti raṭṭhamhā pabbājenti. Yathāpaccayaṃ vā karontī ti yathādhippāyaṃ yathājjhāsayaṃ karonti. Tatheva pāpakammaṃ pavedentī ti yathā tena kataṃ, taṃ tatheva aññesaṃ ārocenti kathenti. 

9. Gihisuttavaṇṇanā 

179 . Navame saṃvutakammanta nti pihitakammantaṃ. Ābhicetasikāna nti uttamacittanissitānaṃ. Diṭṭhadhammasukhavihārāna nti paccakkheyeva dhamme pavattikkhaṇe sukhavihārānaṃ. Ariyakantehī ti ariyānaṃ kantehi maggaphalasīlehi. 

Ariyadhammaṃ samādāyā ti ettha ariyadhammoti pañca sīlāni kathitāni. Merayaṃ vāruṇi nti catubbidhaṃ merayaṃ pañcavidhañca suraṃ. Dhammañcānuvitakkaye ti navavidhaṃ lokuttaradhammaṃ anussativaseneva vitakkeyya. Abyāpajjhaṃ hitaṃ citta nti niddukkhaṃ mettādibrahmavihāracittaṃ. Devalokāya bhāvaye ti brahmalokatthāya bhāveyya. Puññatthassa jigīsato ti puññena atthikassa puññaṃ gavesantassa. Santesū ti buddhapaccekabuddhatathāgatasāvakesu. Vipulā hoti dakkhiṇā ti evaṃ dinnadānaṃ mahapphalaṃ hoti. Anupubbenā ti sīlapūraṇādinā anukkamena. Sesaṃ tikanipāte vuttatthameva. 

10. Gavesīsuttavaṇṇanā 

180 . Dasame sitaṃ pātvākāsī ti mahāmaggeneva gacchanto taṃ sālavanaṃ oloketvā ‘‘atthi nu kho imasmiṃ ṭhāne kiñci sukāraṇaṃ uppannapubba’’nti addasa kassapabuddhakāle gavesinā upāsakena kataṃ sukāraṇaṃ. Athassa etadahosi – ‘‘idaṃ sukāraṇaṃ bhikkhusaṅghassa apākaṭaṃ paṭicchannaṃ, handa naṃ bhikkhusaṅghassa pākaṭaṃ karomī’’ti maggā okkamma aññatarasmiṃ padese ṭhitova sitapātukammaṃ akāsi, aggaggadante dassetvā mandahasitaṃ hasi . Yathā hi lokiyamanussā udaraṃ paharantā ‘‘kahaṃ kaha’’nti hasanti, na evaṃ buddhā. Buddhānaṃ pana hasitaṃ haṭṭhapahaṭṭhākāramattameva hoti. 

Hasitañca nāmetaṃ terasahi somanassasahagatacittehi hoti. Tattha lokiyamahājano akusalato catūhi, kāmāvacarakusalato catūhīti aṭṭhahi cittehi hasati, sekhā akusalato diṭṭhigatasampayuttāni dve apanetvā chahi cittehi hasanti, khīṇāsavā catūhi sahetukakiriyacittehi, ekena ahetukakiriyacittenāti pañcahi cittehi hasanti. Tesupi balavārammaṇe āpāthamāgate dvīhi ñāṇasampayuttacittehi hasanti, dubbalārammaṇe duhetukacittadvayena ca ahetukacittena cāti tīhi cittehi hasanti. Imasmiṃ pana ṭhāne kiriyāhetukamanoviññāṇadhātusomanassasahagatacittaṃ bhagavato pahaṭṭhākāramattahasitaṃ uppādeti. 

Taṃ panetaṃ hasitaṃ evaṃ appamattakampi therassa pākaṭaṃ ahosi. Kathaṃ? Tathārūpe hi kāle tathāgatassa catūhi dāṭhāhi cātuddīpikamahāmeghamukhato samosaritā vijjulatā viya virocamānā mahātālakkhandhappamāṇā rasmivaṭṭiyo uṭṭhahitvā tikkhattuṃ siravaraṃ padakkhiṇaṃ katvā dāṭhaggesuyeva antaradhāyanti. Tena saññāṇena āyasmā ānando bhagavato pacchato gacchamānopi sitapātubhāvaṃ jānāti. 

Iddha nti samiddhaṃ. Phīta nti atisamiddhaṃ sabbapāliphullaṃ viya. Ākiṇṇamanussa nti janasamākulaṃ. Sīlesu aparipūrakārī ti pañcasu sīlesu asamattakārī. Paṭidesitānī ti upāsakabhāvaṃ paṭidesitāni. Samādapitānī ti saraṇesu patiṭṭhāpitānīti attho. Iccetaṃ samasama nti iti etaṃ kāraṇaṃ sabbākārato samabhāveneva samaṃ, na ekadesena. Natthi kiñci atireka nti mayhaṃ imehi kiñci atirekaṃ natthi. Handā ti vavassaggatthe nipāto. Atirekāyā ti visesakāraṇatthāya paṭipajjāmīti attho. Sīlesu paripūrakāriṃ dhārethā ti pañcasu sīlesu samattakārīti jānātha. Ettāvatā tena pañca sīlāni samādinnāni nāma honti. Kimaṅga pana na maya nti mayaṃ pana keneva kāraṇena paripūrakārino na bhavissāma. Sesamettha uttānamevāti. 

Upāsakavaggo tatiyo. 

(19) 4. Araññavaggo 

1. Āraññikasuttavaṇṇanā 

181 . Catutthassa paṭhame mandattā momūhattā ti neva samādānaṃ jānāti, na ānisaṃsaṃ. Attano pana mandattā momūhattā aññāṇeneva āraññako hoti. Pāpiccho icchāpakato ti ‘‘araññe me viharantassa ‘ayaṃ āraññako’ti catupaccayasakkāraṃ karissanti, ‘ayaṃ bhikkhu lajjī pavivitto’tiādīhi ca guṇehi sambhāvessantī’’ti evaṃ pāpikāya icchāya ṭhatvā tāya eva icchāya abhibhūto hutvā āraññako hoti. Ummādavasena araññaṃ pavisitvā viharanto pana ummādā cittakkhepā āraññako nāma hoti. Vaṇṇita nti idaṃ āraññakaṅgaṃ nāma buddhehi ca buddhasāvakehi ca vaṇṇitaṃ pasatthanti āraññako hoti. Idamatthita nti imāya kalyāṇāya paṭipattiyā attho etassāti idamatthī, idamatthino bhāvo idamatthitā. Taṃ idamatthitaṃyeva nissāya, na aññaṃ kiñci lokāmisanti attho. Sesamettha ito paresu ca uttānatthameva. 

Araññavaggo catuttho. 

(20) 5. Brāhmaṇavaggo 

1. Soṇasuttavaṇṇanā 

191 . Pañcamassa paṭhame brāhmaṇadhammā ti brāhmaṇasabhāvā. Sunakhesū ti kukkuresu. Neva kiṇanti na vikkiṇantī ti na gaṇhantā kiṇanti, na dadantā vikkiṇanti. Sampiyeneva saṃvāsaṃ saṃbandhāya sampavattentī ti piyo piyaṃ upasaṅkamitvā paveṇiyā bandhanatthaṃ saṃvāsaṃ pavattayanti . Udarāvadehaka nti udaraṃ avadihitvā upacinitvā pūretvā. Avasesaṃ ādāya pakkamantī ti yaṃ bhuñjituṃ na sakkonti, taṃ bhaṇḍikaṃ katvā gahetvā gacchanti. Imasmiṃ sutte vaṭṭameva kathitaṃ. 

2. Doṇabrāhmaṇasuttavaṇṇanā 

192 . Dutiye tvampi no ti tvampi nu. Pavattāro ti pavattayitāro. Yesa nti yesaṃ santakaṃ. Mantapada nti vedasaṅkhātaṃ mantameva. Gīta nti aṭṭhakādīhi dasahi porāṇakabrāhmaṇehi sarasampattivasena sajjhāyitaṃ. Pavutta nti aññesaṃ vuttaṃ, vācitanti attho. Samīhita nti samupabyūḷhaṃ rāsikataṃ, piṇḍaṃ katvā ṭhapitanti attho. Tadanugāyantī ti etarahi brāhmaṇā taṃ tehi pubbehi gītaṃ anugāyanti anusajjhāyanti. Tadanubhāsantī ti taṃ anubhāsanti. Idaṃ purimasseva vevacanaṃ. Bhāsitamanubhāsantī ti tehi bhāsitaṃ anubhāsanti. Sajjhāyitamanusajjhāyantī ti tehi sajjhāyitaṃ anusajjhāyanti. Vācitamanuvācentī ti tehi aññesaṃ vācitaṃ anuvācenti. Seyyathida nti te katameti attho. Aṭṭhako tiādīni tesaṃ nāmāni. Te kira dibbena cakkhunā oloketvā parūpaghātaṃ akatvā kassapasammāsambuddhassa bhagavato pāvacanena saha saṃsandetvā mante ganthesuṃ. Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu. Tyāssu’me ti ettha assū ti nipātamattaṃ, te brāhmaṇā ime pañca brāhmaṇe paññāpentīti attho. 

Mante adhīyamāno ti vede sajjhāyanto gaṇhanto. Ācariyadhana nti ācariyadakkhiṇaṃ ācariyabhāgaṃ. Na issatthenā ti na yodhājīvakammena uppādeti. Na rājaporisenā ti na rājupaṭṭhākabhāvena. Kevalaṃ bhikkhācariyāyā ti suddhāya bhikkhācariyāya eva. Kapālaṃ anatimaññamāno ti taṃ bhikkhābhājanaṃ anatimaññamāno. So hi puṇṇapattaṃ ādāya sīsaṃ nhāto kuladvāresu ṭhatvā ‘‘ahaṃ aṭṭhacattālīsa vassāni komārabrahmacariyaṃ cariṃ, mantāpi me gahitā, ācariyassa ācariyadhanaṃ dassāmi, dhanaṃ me dethā’’ti yācati. Taṃ sutvā manussā yathāsatti yathābalaṃ aṭṭhapi soḷasapi satampi sahassampi denti. Evaṃ sakalagāmaṃ caritvā laddhadhanaṃ ācariyassa niyyādeti. Taṃ sandhāyetaṃ vuttaṃ. Evaṃ kho doṇa brāhmaṇo brahmasamo hotī ti evaṃ brahmavihārehi samannāgatattā brāhmaṇo brahmasamo nāma hoti. 

Neva kayena na vikkayenā ti neva attanā kayaṃ katvā gaṇhāti, na parena vikkayaṃ katvā dinnaṃ. Udakūpassaṭṭha nti udakena upassaṭṭhaṃ pariccattaṃ. So hi yasmiṃ kule vayappattā dārikā atthi, gantvā tassa dvāre tiṭṭhati. ‘‘Kasmā ṭhitosī’’ti vutte ‘‘ahaṃ aṭṭhacattālīsa vassāni komārabrahmacariyaṃ cariṃ, taṃ sabbaṃ tumhākaṃ demi, tumhe mayhaṃ dārikaṃ dethā’’ti vadati. Te dārikaṃ ānetvā tassa hatthe udakaṃ pātetvā denti. So taṃ udakūpassaṭṭhaṃ bhariyaṃ gaṇhitvā gacchati. Atimīḷhajo ti atimīḷhe mahāgūtharāsimhi jāto. Tassa sā ti tassa esā. Na davatthā ti na kīḷanatthā. Na ratatthā ti na kāmaratiatthā. Methunaṃ uppādetvā ti dhītaraṃ vā puttaṃ vā uppādetvā ‘‘idāni paveṇi ghaṭīyissatī’’ti nikkhamitvā pabbajati. Sugatiṃ saggaṃ loka nti brahmalokameva sandhāyetaṃ vuttaṃ. Devasamo hotī ti dibbavihārehi samannāgatattā devasamo nāma hoti. 

Tameva puttassādaṃ nikāmayamāno ti yvāssa dhītaraṃ vā puttaṃ vā jātaṃ disvā puttapemaṃ puttassādo uppajjati, taṃ patthayamāno icchamāno. Kuṭumbaṃ ajjhāvasatī ti kuṭumbaṃ saṇṭhapetvā kuṭumbamajjhe vasati. Sesamettha uttānamevāti. 

3. Saṅgāravasuttavaṇṇanā 

193 . Tatiye pagevā ti paṭhamaññeva. Kāmarāgapariyuṭṭhitenā ti kāmarāgaggahitena. Kāmarāgaparetenā ti kāmarāgānugatena. Nissaraṇa nti tividhaṃ kāmarāgassa nissaraṇaṃ vikkhambhananissaraṇaṃ, tadaṅganissaraṇaṃ, samucchedanissaraṇanti. Tattha asubhe paṭhamajjhānaṃ vikkhambhananissaraṇaṃ nāma, vipassanā tadaṅganissaraṇaṃ nāma, arahattamaggo samucchedanissaraṇaṃ nāma. Taṃ tividhampi nappajānātīti attho. Attatthampī tiādīsu arahattasaṅkhāto attano attho attattho nāma, paccayadāyakānaṃ attho parattho nāma, sveva duvidho ubhayattho nāma. Iminā nayena sabbavāresu attho veditabbo. 

Ayaṃ pana viseso – byāpādassa nissaraṇa ntiādīsu hi dveva nissaraṇāni vikkhambhananissaraṇañca samucchedanissaraṇañca. Tattha byāpādassa tāva mettāya paṭhamajjhānaṃ vikkhambhananissaraṇaṃ nāma, anāgāmimaggo samucchedanissaraṇaṃ, thinamiddhassa ālokasaññā vikkhambhananissaraṇaṃ , arahattamaggo samucchedanissaraṇaṃ. Uddhaccakukkuccassa yo koci samatho vikkhambhananissaraṇaṃ, uddhaccassa panettha arahattamaggo, kukkuccassa anāgāmimaggo samucchedanissaraṇaṃ. Vicikicchāya dhammavavatthānaṃ vikkhambhananissaraṇaṃ, paṭhamamaggo samucchedanissaraṇaṃ. 

Yā panettha seyyathāpi, brāhmaṇa, udapatto saṃsaṭṭho lākhāya vā tiādikā upamā vuttā, tāsu udapatto ti udakabharitā pāti. Saṃsaṭṭho ti vaṇṇabhedakaraṇavasena saṃsaṭṭho. Ukkudhito ti kudhito. Ussadakajāto ti usumakajāto. Sevālapaṇakapariyonaddho ti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattena paṇakena pariyonaddho. Vāterito ti vātena erito kampito. Āvilo ti appasanno. Luḷito ti asannisinno. Kalalībhūto ti kaddamībhūto. Andhakāre nikkhitto ti koṭṭhakantarādibhede anālokaṭṭhāne ṭhapito. Imasmiṃ sutte bhagavā tīhi bhavehi desanaṃ nivaṭṭetvā arahattanikūṭena niṭṭhapesi, brāhmaṇo pana saraṇamatte patiṭṭhitoti. 

4. Kāraṇapālīsuttavaṇṇanā 

194 . Catutthe kāraṇapālī ti pāloti tassa nāmaṃ, rājakulānaṃ pana kammante kāretīti kāraṇapālī nāma jāto. Kammantaṃ kāretī ti pātova uṭṭhāya dvāraṭṭālakapākāre akate kāreti, jiṇṇe paṭijaggāpeti. Piṅgiyāniṃ brāhmaṇa nti evaṃnāmakaṃ anāgāmiphale patiṭṭhitaṃ ariyasāvakaṃ brāhmaṇaṃ. So kira pātova uṭṭhāya gandhamālādīni gāhāpetvā satthu santikaṃ gantvā vanditvā gandhamālādīhi pūjetvā nagaraṃ āgacchati, idaṃ brāhmaṇassa devasikaṃ vattanti. Taṃ so evaṃ vattaṃ katvā āgacchantaṃ addasa. Etadavocā ti ‘‘ayaṃ brāhmaṇo paññavā ñāṇuttaro, kahaṃ nu kho pātova gantvā āgacchatī’’ti cintetvā anukkamena santikaṃ āgataṃ sañjānitvā ‘‘handa kuto nū’’tiādivacanaṃ avoca. 

Tattha divā divassā ti divasassāpi divā, majjhanhikakāleti attho. Paṇḍito maññe ti bhavaṃ piṅgiyānī samaṇaṃ gotamaṃ paṇḍitoti maññati, udāhu noti ayamettha attho. Ko cāhaṃ, bho ti, bho, samaṇassa gotamassa paññāveyyattiyajānane ahaṃ ko nāma? Ko ca samaṇassa gotamassa paññāveyyattiyaṃ jānissāmī ti kuto cāhaṃ samaṇassa gotamassa paññāveyyattiyaṃ jānissāmi, kena nāma kāraṇena jānissāmīti evaṃ sabbathāpi attano ajānanabhāvaṃ dīpeti. Sopi nūnassa tādisovā ti yo samaṇassa gotamassa paññāveyyattiyaṃ jāneyya, sopi nūna dasa pāramiyo pūretvā sabbaññutaṃ patto tādiso buddhoyeva bhaveyya. Sineruṃ vā hi pathaviṃ vā ākāsaṃ vā pametukāmena tappamāṇo daṇḍo vā rajju vā laddhuṃ vaṭṭati, samaṇassa gotamassa paññaṃ jānantenapi tassa ñāṇasadisameva sabbaññutaññāṇaṃ laddhuṃ vaṭṭatīti dīpeti. Ādaravasena panettha āmeḍitaṃ kataṃ. Uḷārāyā ti uttamāya seṭṭhāya. Ko cāhaṃ, bho ti, bho, ahaṃ samaṇassa gotamassa pasaṃsane ko nāma. Ko ca samaṇaṃ gotamaṃ pasaṃsissāmī ti kena kāraṇena pasaṃsissāmi. 

Pasatthappasattho ti sabbaguṇānaṃ upari carehi sabbalokapasatthehi attano guṇeheva pasattho, na tassa aññehi pasaṃsanakiccaṃ atthi. Yathā hi campakapupphaṃ vā nīluppalaṃ vā padumaṃ vā lohitacandanaṃ vā attano vaṇṇagandhasiriyāva pāsādikañceva sugandhañca, na tassa āgantukehi vaṇṇagandhehi thomanakiccaṃ atthi. Yathā ca maṇiratanaṃ vā candamaṇḍalaṃ vā attano ālokeneva obhāsati, na tassa aññena obhāsanakiccaṃ atthi, evaṃ samaṇo gotamo sabbalokapasatthehi attano guṇeheva pasattho thomito, sabbalokassa seṭṭhataṃ pāpito. Na tassa aññena pasaṃsanakiccaṃ atthi. 

Pasatthehi vā pasatthotipi pasatthappasattho . Ke pana pasatthā nāma? Rājā pasenadi kosalo kāsikosalavāsikehi pasattho, bimbisāro aṅgamagadhavāsīhi, vesālikā licchavī vajjitaṭṭhavāsīhi pasatthā, pāveyyakā mallā kosinārakā mallā aññepi te te khattiyā tehi tehi jānapadehi pasatthā, caṅkiādayo brāhmaṇā brāhmaṇagaṇehi, anāthapiṇḍikādayo upāsakā upāsakagaṇehi, visākhāādikā upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇattheriādikā mahāsāvikā anekehi bhikkhunisatehi, sāriputtattherādayo mahātherā anekasatehi bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā. Te sabbepi dasabalaṃ thomenti vaṇṇenti pasaṃsantīti bhagavā ‘‘pasatthappasattho’’ti vuccati. Atthavasa nti atthānisaṃsaṃ. 

Athassa so attano pasādakāraṇaṃ ācikkhanto seyyathāpi, bho, puriso tiādimāha. Tattha aggarasaparititto ti bhojanarasesu pāyāso sneharasesu gosappi, kasāvarasesu khuddakamadhu aneḷakaṃ, madhurarasesu sakkarāti evamādayo aggarasā nāma. Tesu yena kenaci parititto ākaṇṭhappamāṇaṃ bhuñjitvā ṭhito. Aññesaṃ hīnāna nti aggarasehi aññesaṃ hīnarasānaṃ. Suttaso ti suttato, suttabhāvenāti attho. Sesupi eseva nayo. Tato tato ti suttādīsu tato tato. Aññesaṃ puthusamaṇabrāhmaṇāppavādāna nti ye aññesaṃ puthūnaṃ samaṇabrāhmaṇānaṃ laddhisaṅkhātappavādā, tesaṃ. Na pihetī ti na pattheti, te kathiyamāne sotumpi na icchati. Jighacchādubbalyapareto ti jighacchāya ceva dubbalabhāvena ca anugato. Madhupiṇḍika nti sālipiṭṭhaṃ bhajjitvā catumadhurena yojetvā kataṃ baddhasattupiṇḍikaṃ, madhurapūvameva vā. Adhigaccheyyā ti labheyya. Asecanaka nti madhurabhāvakaraṇatthāya aññena rasena anāsittakaṃ ojavantaṃ paṇītarasaṃ. 

Haricandanassā ti suvaṇṇavaṇṇacandanassa. Lohitacandanassā ti rattavaṇṇacandanassa. Surabhigandha nti sugandhaṃ. Darathā dayo vaṭṭadarathā, vaṭṭakilamathā, vaṭṭapariḷāhā eva. Udānaṃ udānesī ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasekoti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati. Evamevaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ udānanti vuccati. Evarūpaṃ pītimayavacanaṃ nicchāresīti attho. 

5. Piṅgiyānīsuttavaṇṇanā 

195 . Pañcame nīlā ti idaṃ sabbasaṅgāhikaṃ. Nīlavaṇṇā tiādi tasseva vibhāgadassanaṃ. Tattha na tesaṃ pakativaṇṇo nīlo, nīlavilepanavilittattā panetaṃ vuttaṃ. Nīlavatthā ti paṭadukūlakoseyyādīnipi tesaṃ nīlāneva honti. Nīlālaṅkārā ti nīlamaṇīhi nīlapupphehi alaṅkatā, tesaṃ hatthālaṅkāra-assālaṅkāra-rathālaṅkāra-sāṇivitānakañcukāpi sabbe nīlāyeva honti. Iminā nayena sabbapadesu attho veditabbo. 

Padumaṃ yathā ti yathā satapattaṃ rattapadumaṃ. Kokanada nti tasseva vevacanaṃ. Pāto ti pageva suriyuggamanakāle . Siyā ti bhaveyya. Avītagandha nti avigatagandhaṃ. Aṅgīrasa nti bhagavato aṅgamaṅgehi rasmiyo niccharanti, tasmā aṅgīrasoti vuccati. Tapantamādiccamivantalikkhe ti dvisahassadīpaparivāresu catūsu mahādīpesu ālokakaraṇavasena antalikkhe tapantaṃ ādiccaṃ viya virocamānaṃ. Aṅgīrasaṃ passā ti attānameva vā mahājanaṃ vā sandhāya evaṃ vadati. 

6. Mahāsupinasuttavaṇṇanā 

196 . Chaṭṭhe mahāsupinā ti mahantehi purisehi passitabbato mahantānañca atthānaṃ nimittabhāvato mahāsupinā. Pāturahesu nti pākaṭā ahesuṃ. Tattha supinaṃ passanto catūhi kāraṇehi passati dhātukkhobhato vā anubhūtapubbato vā devatopasaṃhārato vā pubbanimittato vāti. 

Tattha pittādīnaṃ khobhakaraṇapaccayappayogena khubhitadhātuko dhātukkhobhato supinaṃ passati. Passanto ca nānāvidhaṃ supinaṃ passati pabbatā patanto viya, ākāsena gacchanto viya, vāḷamigahatthicorādīhi anubaddho viya ca. Anubhūtapubbato passanto pubbe anubhūtapubbaṃ ārammaṇaṃ passati. Devatopasaṃhārato passantassa devatā atthakāmatāya vā anatthakāmatāya vā atthāya vā anatthāya vā nānāvidhāni ārammaṇāni upasaṃharanti. So tāsaṃ devatānaṃ ānubhāvena tāni ārammaṇāni passati. Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṃ supinaṃ passati bodhisattamātā viya puttapaṭilābhanimittaṃ, kosalarājā viya soḷasa supine, ayameva bhagavā bodhisattabhūto ime pañca mahāsupine viya cāti. 

Tattha yaṃ dhātukkhobhato anubhūtapubbato ca supine passati, na taṃ saccaṃ hoti. Yaṃ devatopasaṃhārato passati, taṃ saccaṃ vā hoti alikaṃ vā. Kuddhā hi devatā upāyena vināsetukāmā viparītampi katvā dassenti. Yaṃ pana pubbanimittato passati, taṃ ekantaṃ saccameva hoti. Etesaṃ catunnaṃ mūlakāraṇānaṃ saṃsaggabhedatopi supinabhedo hotiyeva. 

Taṃ panetaṃ catubbidhampi supinaṃ sekhaputhujjanāva passanti appahīnavipallāsattā, asekhā na passanti pahīnavipallāsattā. Kiṃ panetaṃ passanto sutto passati paṭibuddho, udāhu neva sutto na paṭibuddhoti? Kiñcettha yadi tāva sutto passati, abhidhammavirodho āpajjati. Bhavaṅgacittena hi supati, taṃ rūpanimittādiārammaṇaṃ rāgādisampayuttaṃ vā na hoti. Supinaṃ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṃ sabbohārikacittena passati. Sabbohārikacittena ca kate vītikkame anāpatti nāma natthi. Supinaṃ passantena pana katepi vītikkame ekantaṃ anāpatti eva. Atha neva sutto na paṭibuddho passati, na nāma passati. Evañca sati supinassa abhāvo ca āpajjati? Na abhāvo. Kasmā? Yasmā kapimiddhapareto passati. Vuttañhetaṃ – ‘‘kapimiddhapareto kho, mahārāja, supinaṃ passatī’’ti. 

Kapimiddhapareto ti makkaṭaniddāya yutto. Yathā hi makkaṭassa niddā lahuparivattā hoti, evaṃ yā niddā punappunaṃ kusalādicittavokiṇṇattā lahuparivattā, yassā pavattiyaṃ punappunaṃ bhavaṅgato uttaraṇaṃ hoti, tāya yutto supinaṃ passati. Tenāyaṃ supino kusalopi hoti akusalopi abyākatopi. Tattha supinante cetiyavandanadhammassavanadhammadesanādīni karontassa kusalo, pāṇātipātādīni karontassa akusalo, dvīhi antehi mutto āvajjanatadārammaṇakkhaṇe abyākatoti veditabbo. Svāyaṃ dubbalavatthukattā cetanāya paṭisandhiṃ ākaḍḍhituṃ asamattho. Pavatte pana aññehi kusalākusalehi upatthambhito vipākaṃ deti. Kiñcāpi vipākaṃ deti, atha kho avisaye uppannattā abbohārikāva supinantacetanā. So panesa supino kālavasenapi divā tāva diṭṭho na sameti, tathā paṭhamayāme majjhimayāme pacchimayāme ca. Balavapaccūse pana asitapītakhāyite sammā pariṇāmaṃ gate kāyasmiṃ ojāya patiṭṭhitāya aruṇe uggacchamāneva diṭṭho supino sameti. Iṭṭhanimittaṃ supinaṃ passanto iṭṭhaṃ paṭilabhati, aniṭṭhanimittaṃ passanto aniṭṭhaṃ. 

Ime pana pañca mahāsupine neva lokiyamahājano passati, na mahārājāno, na cakkavattirājāno, na aggasāvakā, na paccekabuddhā, na sammāsambuddhā, eko sabbaññubodhisattoyeva passati. Amhākaṃ pana bodhisatto kadā ime supine passīti? ‘‘Sve buddho bhavissāmī’’ti cātuddasiyaṃ pakkhassa rattivibhāyanakāle passi. Terasiyantipi vadantiyeva. So ime supine disvā uṭṭhāya pallaṅkaṃ ābhuñjitvā nisinno cintesi – ‘‘sace mayā kapilavatthunagare ime supinā diṭṭhā assu, pitu mahārājassa katheyyaṃ. Sace pana me mātā jīveyya, tassā katheyyaṃ. Imasmiṃ kho pana ṭhāne imesaṃ paṭiggāhako nāma natthi, ahameva paṭigaṇhissāmī’’ti. Tato ‘‘idaṃ imassa pubbanimittaṃ idaṃ imassā’’ti sayameva supine paṭiggaṇhitvā uruvelagāme sujātāya dinnaṃ pāyāsaṃ paribhuñjitvā bodhimaṇḍaṃ āruyha bodhiṃ patvā anukkamena jetavane viharanto attano makulabuddhakāle diṭṭhe pañca mahāsupine vitthāretuṃ bhikkhū āmantetvā imaṃ desanaṃ ārabhi. 

Tattha mahāpathavī ti cakkavāḷagabbhaṃ pūretvā ṭhitā mahāpathavī. Mahāsayanaṃ ahosī ti sirisayanaṃ ahosi. Ohito ti ṭhapito. So pana na udakasmiṃyeva ṭhapito ahosi, atha kho pācīnasamuddassa uparūparibhāgena gantvā pācīnacakkavāḷamatthake ṭhapito ahosīti veditabbo. Pacchime samudde dakkhiṇe samudde ti etesupi eseva nayo. Tiriyā nāma tiṇajātī ti dabbatiṇaṃ vuccati. Nābhiyā uggantvā nabhaṃ āhacca ṭhitā ahosī ti naṅgalamattena rattadaṇḍena nābhito uggantvā passantassa passantasseva vidatthimattaṃ ratanamattaṃ byāmamattaṃ yaṭṭhimattaṃ gāvutamattaṃ aḍḍhayojanamattaṃ yojanamattanti evaṃ uggantvā uggantvā anekayojanasahassaṃ nabhaṃ āhacca ṭhitā ahosi. Pādehi ussakkitvā ti agganakhato paṭṭhāya pādehi abhiruhitvā. Nānāvaṇṇā ti eko nīlavaṇṇo, eko pītavaṇṇo, eko lohitavaṇṇo, eko paṇḍupalāsavaṇṇoti evaṃ nānāvaṇṇā. Setā ti paṇḍarā parisuddhā. Mahato mīḷhapabbatassā ti tiyojanubbedhassa gūthapabbatassa. Uparūpari caṅkamatī ti matthakamatthake caṅkamati . Dīghāyukabuddhā pana tiyojanike mīḷhapabbate anupavisitvā nisinnā viya honti. 

Evaṃ ettakena ṭhānena pubbanimittāni dassetvā idāni saha pubbanimittehi paṭilābhaṃ dassetuṃ yampi, bhikkhave tiādimāha. Tattha sabbaguṇadāyakattā buddhānaṃ arahattamaggo anuttarā sammāsambodhi nāma. Tasmā yaṃ so cakkavāḷamahāpathaviṃ sirisayanabhūtaṃ addasa, taṃ buddhabhāvassa pubbanimittaṃ. Yaṃ himavantapabbatarājānaṃ bimbohanaṃ addasa, taṃ sabbaññutaññāṇabimbohanassa pubbanimittaṃ. Yaṃ cattāro hatthapāde cakkavāḷamatthake ṭhite addasa, taṃ dhammacakkassa appaṭivattiyabhāve pubbanimittaṃ. Yaṃ attānaṃ uttānakaṃ nipannaṃ addasa, taṃ tīsu bhavesu avakujjānaṃ sattānaṃ uttānamukhabhāvassa pubbanimittaṃ. Yaṃ akkhīni ummīletvā passanto viya ahosi, taṃ dibbacakkhupaṭilābhassa pubbanimittaṃ. Yaṃ yāva bhavaggā ekālokaṃ ahosi, taṃ anāvaraṇañāṇassa pubbanimittaṃ. Sesaṃ pāḷivaseneva veditabbanti. 

7. Vassasuttavaṇṇanā 

197 . Sattame nemittā ti nimittapāṭhakā. Tejodhātu pakuppatī ti mahāaggikkhandho uppajjati. Pāṇinā udakaṃ sampaṭicchitvā ti uppannaṃ utusamuṭṭhānaṃ udakaṃ tiyojanasatena hatthena paṭiggahetvā. Pamattā hontī ti attano kīḷāya pamattā honti vippavuṭṭhasatino. Tesañhi sakāya ratiyā ‘‘ramāmā’’ti citte uppanne akālepi devo vassati, tadabhāve na vassati. Taṃ sandhāyetaṃ vuttaṃ – ‘‘na kālavassa’’nti. Aṭṭhamanavamāni uttānatthāneva. 

10. Nissāraṇīyasuttavaṇṇanā 

200 . Dasame nissāraṇīyā ti nissaṭā visaññuttā. Dhātuyo ti attasuññasabhāvā. Kāmaṃ manasikaroto ti kāmaṃ manasikarontassa, asubhajjhānato vuṭṭhāya agadaṃ gahetvā visaṃ vīmaṃsanto viya vīmaṃsanatthaṃ kāmābhimukhaṃ cittaṃ pesentassāti attho. Na pakkhandatī ti nappavisati. Nappasīdatī ti pasādaṃ nāpajjati. Na santiṭṭhatī ti nappatiṭṭhahati. Na vimuccatī ti na adhimuccati. Yathā pana kukkuṭapattaṃ vā nhārudaddulaṃ vā aggimhi pakkhittaṃ paṭilīyati patikuṭati pativaṭṭati na saṃpasārīyati, evaṃ paṭilīyati na saṃpasārīyati. Nekkhammaṃ kho panā ti idha nekkhammaṃ nāma asubhesu paṭhamajjhānaṃ, tadassa manasikaroto cittaṃ pakkhandati. Tassa taṃ citta nti tassa taṃ asubhajjhānacittaṃ. Sugata nti gocare gatattā suṭṭhu gataṃ. Subhāvita nti ahānabhāgiyattā suṭṭhu bhāvitaṃ. Suvuṭṭhita nti kāmato vuṭṭhitaṃ. Suvimutta nti kāmehi suṭṭhu vimuttaṃ. Kāmapaccayā āsavā nāma kāmahetukā cattāro āsavā. Vighātā ti dukkhā. Pariḷāhā ti kāmarāgapariḷāhā. Na so taṃ vedanaṃ vediyatī ti so taṃ kāmavedanaṃ vighātapariḷāhavedanañca na vediyati. Idamakkhātaṃ kāmānaṃ nissaraṇa nti idaṃ asubhajjhānaṃ kāmehi nissaṭattā kāmānaṃ nissaraṇanti akkhātaṃ. Yo pana taṃ jhānaṃ pādakaṃ katvā saṅkhāre sammasanto tatiyamaggaṃ patvā anāgāmiphalena nibbānaṃ disvā ‘‘puna kāmā nāma natthī’’ti jānāti. Tassa cittaṃ accantanissaraṇameva. Sesapadesupi eseva nayo. 

Ayaṃ pana viseso – dutiyavāre mettājhānāni byāpādassa nissaraṇaṃ nāma. Tatiyavāre karuṇājhānāni vihiṃsāya nissaraṇaṃ nāma. Catutthavāre arūpajjhānāni rūpānaṃ nissaraṇaṃ nāma. Accantanissaraṇañcettha arahattaphalaṃ yojetabbaṃ. Pañcamavāre sakkāyaṃ manasikaroto ti suddhasaṅkhāre pariggaṇhitvā arahattaṃ pattassa sukkhavipassakassa phalasamāpattito vuṭṭhāya vīmaṃsanatthaṃ pañcupādānakkhandhābhimukhaṃ cittaṃ pesentassa. Idamakkhātaṃ sakkāyassa nissaraṇa nti idaṃ arahattamaggena ca phalena ca nibbānaṃ disvā ṭhitassa bhikkhuno ‘‘puna sakkāyo natthī’’ti uppannaṃ arahattaphalasamāpatticittaṃ sakkāyassa nissaraṇanti akkhātaṃ. Idāni evaṃ sakkāyanissaraṇaṃ nirodhaṃ patvā ṭhitassa khīṇāsavassa vaṇṇaṃ kathento tassa kāmanandīpi nānusetī tiādimāha. Tattha nānusetī ti na nibbattati. Ananusayā ti anibbattiyā. Sesamettha uttānatthamevāti. 

Brāhmaṇavaggo pañcamo. 

Catutthapaṇṇāsakaṃ niṭṭhitaṃ. 

5. Pañcamapaṇṇāsakaṃ 

(21) 1. Kimilavaggo 

1. Kimilasuttavaṇṇanā 

201 . Pañcamassa paṭhame kimilāya nti evaṃnāmake nagare. Niculavane ti mucalindavane. Etadavocā ti ayaṃ kira thero tasmiṃyeva nagare seṭṭhiputto satthu santike pabbajitvā pubbenivāsañāṇaṃ paṭilabhi. So attanā nivutthaṃ khandhasantānaṃ anussaranto kassapadasabalassa sāsanosakkanakāle pabbajitvā catūsu parisāsu sāsane agāravaṃ karontīsu nisseṇiṃ bandhitvā pabbataṃ āruyha tattha samaṇadhammaṃ katvā attano nivutthabhāvaṃ addasa. So ‘‘satthāraṃ upasaṅkamitvā taṃ kāraṇaṃ pucchissāmī’’ti etaṃ ‘‘ko nu kho, bhante’’tiādivacanaṃ avoca. 

Satthari agāravā viharanti appatissā ti satthari gāravañceva jeṭṭhakabhāvañca anupaṭṭhapetvā viharanti. Sesesupi eseva nayo. Tattha cetiyaṅgaṇādīsu chattaṃ dhāretvā upāhanā āruyha vicaranto nānappakārañca niratthakakathaṃ kathento satthari agāravo viharati nāma. Dhammassavanagge pana nisīditvā niddāyanto ceva nānappakārañca niratthakakathaṃ kathento dhamme agāravo viharati nāma. Saṅghamajjhe bāhāvikkhepakaṃ nānattakathaṃ kathento theranavamajjhimesu ca cittīkāraṃ akaronto saṅghe agāravo viharati nāma. Sikkhaṃ aparipūrento sikkhāya agāravo viharati nāma. Aññamaññaṃ kalahabhaṇḍanādīni karonto aññamaññaṃ agāravo viharati nāma. Dutiyaṃ uttānatthameva. 

3. Assājānīyasuttavaṇṇanā 

203-204 . Tatiye ajjavenā ti ujubhāvena avaṅkagamanena. Javenā ti padajavena. Maddavenā ti sarīramudutāya. Khantiyā ti adhivāsanakkhantiyā. Soraccenā ti sucisīlatāya. Bhikkhuvāre ajjava nti ñāṇassa ujukagamanaṃ. Javo ti sūraṃ hutvā ñāṇassa gamanabhāvo. Maddava nti sīlamaddavaṃ. Khantī ti adhivāsanakkhantiyeva. Soraccaṃ sucisīlatāyeva. Catutthe pañca balāni missakāni kathitāni. 

5. Cetokhilasuttavaṇṇanā 

205 . Pañcame cetokhilā ti cittassa thaddhabhāvā, kacavarabhāvā, khāṇukabhāvā. Satthari kaṅkhatī ti satthu sarīre vā guṇe vā kaṅkhati. Sarīre kaṅkhamāno ‘‘dvattiṃsavarapurisalakkhaṇapaṭimaṇḍitaṃ nāma sarīraṃ atthi nu kho natthī’’ti kaṅkhati, guṇe kaṅkhamāno ‘‘atītānāgatapaccuppannajānanasamatthaṃ sabbaññutaññāṇaṃ atthi nu kho natthī’’ti kaṅkhati. Vicikicchatī ti vicinanto kicchati, dukkhaṃ āpajjati, vinicchetuṃ na sakkoti. Nādhimuccatī ti evametanti adhimokkhaṃ na paṭilabhati. Na sampasīdatī ti guṇesu otaritvā nibbicikicchabhāvena pasīdituṃ anāvilo bhavituṃ na sakkoti. Ātappāyā ti kilesasantāpakavīriyakaraṇatthāya. Anuyogāyā ti punappunaṃ yogāya. Sātaccāyā ti satatakiriyāya. Padhānāyā ti padahanatthāya. Ayaṃ paṭhamo cetokhilo ti ayaṃ satthari vicikicchāsaṅkhāto paṭhamo cittassa thaddhabhāvo evametassa bhikkhuno appahīno hoti. 

Dhamme ti pariyattidhamme ca paṭivedhadhamme ca. Pariyattidhamme kaṅkhamāno ‘‘tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī’’ti kaṅkhati. Paṭivedhadhamme kaṅkhamāno ‘‘vipassanānissando maggo nāma, magganissandaṃ phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthī’’ti kaṅkhati. Saṅghe kaṅkhatī ti ‘‘ujuppaṭipanno’’tiādīnaṃ padānaṃ vasena ‘‘evarūpaṃ paṭipadaṃ paṭipanno cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī’’ti kaṅkhati. Sikkhāya kaṅkhamāno ‘‘adhisīlasikkhā nāma adhicittaadhipaññāsikkhā nāmāti vadanti, sā atthi nu kho natthī’’ti kaṅkhati. Ayaṃ pañcamo ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo. 

6. Vinibandhasuttavaṇṇanā 

206 . Chaṭṭhe cetasovinibandhā ti cittaṃ vinibandhitvā muṭṭhiyaṃ katvā viya gaṇhantīti cetasovinibandhā. Kāme ti vatthukāmepi kilesakāmepi. Kāye ti attano kāye. Rūpe ti bahiddhārūpe. Yāvadattha nti yattakaṃ icchati, tattakaṃ. Udarāvadehaka nti udarapūraṃ. Tañhi udaraṃ avadehanato udarāvadehakanti vuccati. Seyyasukha nti mañcapīṭhasukhaṃ, utusukhaṃ vā. Passasukha nti yathā samparivattakaṃ sayantassa dakkhiṇapassa vāmapassānaṃ sukhaṃ hoti, evaṃ uppannasukhaṃ. Middhasukha nti niddāsukhaṃ. Anuyutto ti yuttappayutto viharati. Paṇidhāyā ti patthayitvā. Sīlenā tiādīsu sīla nti catupārisuddhisīlaṃ. Vata nti vatasamādānaṃ. Tapo ti tapacaraṇaṃ. Brahmacariya nti methunavirati. Devo vā bhavissāmī ti mahesakkhadevo vā bhavissāmi. Devaññataro vā ti appesakkhadevesu vā aññataroti. 

7-8. Yāgusuttādivaṇṇanā 

207-208 . Sattame vātaṃ anulometī ti vātaṃ anulometvā harati. Vatthiṃ sodhetī ti dhamaniyo suddhā karoti. Āmāvasesaṃ pācetī ti sace āmāvasesakaṃ hoti, taṃ pāceti. Aṭṭhame acakkhussa nti na cakkhūnaṃ hitaṃ, cakkhuṃ visuddhaṃ na karoti. 

9. Gītassarasuttavaṇṇanā 

209 . Navame āyatakenā ti dīghena, paripuṇṇapadabyañjanakaṃ gāthāvattañca vināsetvā pavattena. Sarakuttimpi nikāmayamānassā ti evaṃ gītassaro kātabboti sarakiriyaṃ patthayamānassa. Samādhissa bhaṅgo hotī ti samathavipassanācittassa vināso hoti. 

10. Muṭṭhassatisuttavaṇṇanā 

210 . Dasame dukkhaṃ supatī ti nānāvidhaṃ supinaṃ passanto dukkhaṃ supati. Dukkhaṃ paṭibujjhatī ti paṭibujjhantopi uttasitvā salomahaṃso paṭibujjhati. Imasmiṃ sutte satisampajaññaṃ missakaṃ kathitaṃ. 

Kimilavaggo paṭhamo. 

(22) 2. Akkosakavaggo 

1. Akkosakasuttavaṇṇanā 

211 . Dutiyassa paṭhame akkosakaparibhāsako ti dasahi akkosavatthūhi akkosako, bhayadassanena paribhāsako. Chinnaparipantho ti lokuttaraparipanthassa chinnattā chinnaparipantho. Rogātaṅka nti rogoyeva kicchajīvikāyāvahanato rogātaṅko nāma. 

2. Bhaṇḍanakārakasuttavaṇṇanā 

212 . Dutiye adhikaraṇakārako ti catunnaṃ adhikaraṇānaṃ aññatarassa kārako. Anadhigata nti pubbe appattavisesaṃ. 

3. Sīlasuttavaṇṇanā 

213 . Tatiye dussīlo ti asīlo nissīlo. Sīlavipanno ti vipannasīlo bhinnasaṃvaro. Pamādādhikaraṇa nti pamādakāraṇā. Idañca suttaṃ gahaṭṭhānaṃ vasena āgataṃ, pabbajitānampi pana labbhateva . Gahaṭṭho hi yena yena sippaṭṭhānena jīvikaṃ kappeti, yadi kasiyā, yadi vaṇijjāya, pāṇātipātādivasena pamatto taṃ taṃ yathākālaṃ sampādetuṃ na sakkoti, athassa mūlaṃ vinassati. Māghātakālepi pāṇātipātaṃ adinnādānādīni ca karonto daṇḍavasena mahatiṃ bhogajāniṃ nigacchati. Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṃ nigacchati. Gahaṭṭhassa ‘‘asuko asukakule jāto dussīlo pāpadhammo pariccattaidhalokaparaloko salākabhattamattampi na detī’’ti catuparisamajjhe pāpako kittisaddo abbhuggacchati. Pabbajitassa ‘‘asuko nāsakkhi sīlaṃ rakkhituṃ buddhavacanaṃ gahetuṃ, vejjakammādīhi jīvati, chahi agāravehi samannāgato’’ti evaṃ abbhuggacchati. 

Avisārado ti gahaṭṭho tāva ‘‘avassaṃ bahūnaṃ sannipātaṭṭhāne koci mama kammaṃ jānissati, atha maṃ niggaṇhissanti vā, rājakulassa vā dassantī’’ti sabhayo upasaṅkamati. Maṅkubhūto ca patitakkhandho adhomukho aṅguṭṭhakena bhūmiṃ kasanto nisīdati, visārado hutvā kathetuṃ na sakkoti. Pabbajitopi ‘‘bahū bhikkhū sannipatitā, avassaṃ koci mama kammaṃ jānissati, atha me uposathampi pavāraṇampi ṭhapetvā sāmaññā cāvetvā nikkaḍḍhissantī’’ti sabhayo upasaṅkamati, visārado hutvā kathetuṃ na sakkoti. Ekacco pana dussīlopi dappito viya carati, sopi ajjhāsayena maṅku hotiyeva. 

Sammūḷho kālaṃ karotī ti tassa hi maraṇamañce nipannassa dussīlakammaṃ samādāya vattitaṭṭhānaṃ āpāthaṃ āgacchati. So ummīletvā idhalokaṃ passati, nimmīletvā paralokaṃ. Tassa cattāro apāyā upaṭṭhahanti, sattisatena sīse pahariyamāno viya hoti. So ‘‘vāretha vārethā’’ti viravanto marati. Tena vuttaṃ – ‘‘sammūḷho kālaṃ karotī’’ti. Pañcamapadaṃ uttānameva. Ānisaṃsakathā vuttavipariyāyena veditabbā. 

4. Bahubhāṇisuttavaṇṇanā 

214 . Catutthe bahubhāṇismi nti paññāya aparicchinditvā bahuṃ bhaṇante. Mantabhāṇismi nti mantā vuccati paññā, tāya paricchinditvā bhaṇante. 

5. Paṭhamaakkhantisuttavaṇṇanā 

215 . Pañcame verabahulo ti puggalaverenapi akusalaverenapi bahuvero. Vajjabahulo ti dosabahulo. 

6. Dutiyaakkhantisuttavaṇṇanā 

216 . Chaṭṭhe luddo ti dāruṇo kakkhaḷo. Vippaṭisārī ti maṅkubhāvena samannāgato. 

7.Paṭhamaapāsādikasuttavaṇṇanā 

217 . Sattame apāsādike ti apāsādikehi kāyakammādīhi samannāgate. Pāsādike ti pasādāvahe parisuddhasamācāre. Aṭṭhamanavamāni uttānatthāneva. 

10. Madhurāsuttavaṇṇanā 

220 . Dasame pañcime, bhikkhave, ādīnavā madhurāya nti ekaṃ samayaṃ bhagavā bhikkhusaṅghaparivuto cārikaṃ caramāno madhurānagaraṃ sampāpuṇitvā antonagaraṃ pavisituṃ ārabhi. Athekā micchādiṭṭhikā yakkhinī acelā hutvā dve hatthe pasāretvā jivhaṃ nillāletvā dasabalassa purato aṭṭhāsi. Satthā antonagaraṃ appavisitvā tatova nikkhamitvā vihāraṃ agamāsi. Mahājano khādanīyabhojanīyañceva sakkārasammānañca ādāya vihāraṃ gantvā buddhappamukhassa bhikkhusaṅghassa dānaṃ adāsi. Satthā tassa nagarassa niggaṇhanatthāya imaṃ suttaṃ ārabhi. Tattha visamā ti na samatalā. Bahurajā ti vātapaharaṇakāle uddhatena rajakkhandhena pariyonaddhā viya hoti. Sesaṃ sabbattha uttānamevāti. 

Akkosakavaggo dutiyo. 

(23) 3. Dīghacārikavaggo 

1. Paṭhamadīghacārikasuttavaṇṇanā 

221 . Tatiyassa paṭhame anavatthacārika nti avavatthitacārikaṃ. Sutaṃ na pariyodapetī ti yampissa sutaṃ atthi, taṃ pariyodapetuṃ na sakkoti. Sutenekaccena avisārado hotī ti thokathokena sutena vijjamānenāpi ñāṇena somanassappatto na hoti. Samavatthacāre ti samavatthitacāre. Dutiyaṃ uttānatthameva. 

3-4. Atinivāsasuttādivaṇṇanā 

223-224 . Tatiye bahubhaṇḍo ti bahuparikkhāro. Bahubhesajjo ti sappinavanītādīnaṃ bahutāya bahubhesajjo. Byatto ti byāsatto. Saṃsaṭṭho ti pañcavidhena saṃsaggena saṃsaṭṭho hutvā. Ananulomikenā ti sāsanassa ananucchavikena. Catutthe vaṇṇamaccharī ti guṇamaccharī. Dhammamaccharī ti pariyattimaccharī. 

5-6. Kulūpakasuttādivaṇṇanā 

225-226 . Pañcame anāmantacāre āpajjatī ti ‘‘nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyyā’’ti sikkhāpade (pārā. 294) vuttaṃ āpattiṃ āpajjati. Raho nisajjāyā tiādīnipi tesaṃ tesaṃ sikkhāpadānaṃ vasena veditabbāni. Chaṭṭhe ativela nti atikkantapamāṇakālaṃ. Sattamaṃ uttānameva. 

8. Ussūrabhattasuttavaṇṇanā 

228 . Aṭṭhame ussūrabhatte ti atidivāpacanabhatte. Na kālena paṭipūjentī ti yāgukāle yāguṃ, khajjakakāle khajjakaṃ , bhojanakāle bhojanaṃ apacantā yuttappayuttakālassa atināmitattā na kālena paṭipūjenti, attano citteneva denti nāma. Tato tepi tesu attano gehaṃ āgatesu tatheva karonti. Kulapaveṇiyā āgatā balipaṭiggāhikā devatāpi yuttappayuttakālena lābhaṃ labhamānāyeva rakkhanti gopayanti pīḷaṃ akatvā. Akāle labhamānā pana ‘‘ime amhesu anādarā’’ti ārakkhaṃ na karonti. 

Samaṇabrāhmaṇāpi ‘‘etesaṃ gehe bhojanavelāya bhojanaṃ na hoti, ṭhitamajjhanhike dentī’’ti maṅgalāmaṅgalesu kātabbaṃ na karonti. Vimukhā kammaṃ karontī ti ‘‘pāto kiñci na labhāma, khudāya paṭipīḷitā kammaṃ kātuṃ na sakkomā’’ti kammaṃ vissajjetvā nisīdanti. Anojavantaṃ hotī ti akāle bhuttaṃ ojaṃ harituṃ na sakkoti. Sukkapakkho vuttavipallāsena veditabbo. 

9. Paṭhamakaṇhasappasuttavaṇṇanā 

229 . Navame sabhīrū ti saniddo mahāniddaṃ niddāyati. Sappaṭibhayo ti taṃ nissāya bhayaṃ uppajjati, tasmā sappaṭibhayo. Mittadubbhī ti pānabhojanadāyakampi mittaṃ dubbhati hiṃsati. Mātugāmepi eseva nayo. 

10. Dutiyakaṇhasappasuttavaṇṇanā 

230 . Dasame ghoraviso ti kakkhaḷaviso. Dujjivho ti dvidhā bhinnajivho. Ghoravisatā ti ghoravisatāya. Sesadvayepi eseva nayo. 

Dīghacārikavaggo tatiyo. 

(24) 4. Āvāsikavaggo 

1. Āvāsikasuttavaṇṇanā 

231 . Catutthassa paṭhame na ākappasampanno ti samaṇākappena sampanno. Abhāvanīyo hotī ti vaḍḍhanīyo na hoti. Dutiyaṃ uttānameva. 

3. Sobhanasuttavaṇṇanā 

233 . Tatiye paṭibalo ti kāyabalena ca ñāṇabalena ca samannāgatattā paṭibalo. 

4. Bahūpakārasuttavaṇṇanā 

234 . Catutthe khaṇḍaphulla nti patitaṭṭhānañca bhinnaṭṭhānañca. Paṭisaṅkharotī ti paṭipākatikaṃ karoti. Ārocetī ti idaṃ pavāritakulānaṃ vasena vuttaṃ. 

5. Anukampasuttavaṇṇanā 

235 . Pañcame adhisīlesū ti pañcasu sīlesu. Dhammadassane nivesetī ti catusaccadhammadassane patiṭṭhāpeti. Arahaggata nti sabbasakkārānaṃ arahe ratanattayeva gataṃ, tīsu vatthūsu garucittīkāraṃ upaṭṭhapethāti attho. Chaṭṭhaṃ uttānameva. 

7. Dutiyaavaṇṇārahasuttavaṇṇanā 

237 . Sattame āvāsapaligedhī ti āvāsaṃ balavagiddhivasena gilitvā viya ṭhito. Sesaṃ sabbaṃ uttānamevāti. 

Āvāsikavaggo catuttho. 

(25) 5. Duccaritavaggo 

1. Paṭhamaduccaritasuttavaṇṇanā 

241 . Pañcamassa paṭhame duccarite sucarite ti idaṃ abhedato vuttaṃ, kāyaduccarite tiādi kāyadvārādīnaṃ vasena bhedato. Saddhammā ti dasakusalakammapathadhammato. Asaddhamme ti akusalakammapathasaṅkhāte assaddhamme. 

9. Sivathikasuttavaṇṇanā 

249 . Navame sivathikāyā ti susāne. Ārodanā ti ārodanaṭṭhānaṃ. Asucinā ti jigucchanīyena. 

10. Puggalappasādasuttavaṇṇanā 

250 . Dasame puggalappasāde ti ekapuggalasmiṃ uppannappasāde. Ante nisīdāpetī ti bhikkhūnaṃ āsanapariyante nisīdāpeti. Sesaṃ sabbattha uttānatthamevāti. 

Duccaritavaggo pañcamo. 

Pañcamapaṇṇāsakaṃ niṭṭhitaṃ. 

(26) 6. Upasampadāvaggo 

1-3. Upasampādetabbasuttādivaṇṇanā 

251-253 . Chaṭṭhassa paṭhame upasampādetabba nti upajjhāyena hutvā upasampādetabbaṃ. Dutiye nissayo dātabbo ti ācariyena hutvā nissayo dātabbo. Tatiye sāmaṇero upaṭṭhāpetabbo ti upajjhāyena hutvā sāmaṇero gahetabbo. Iti imāni tīṇipi suttāni paṭhamabodhiyaṃ khīṇāsavavasena vuttāni. Catutthādīni anupadavaṇṇanāto uttānatthāneva. 

1. Sammutipeyyālādivaṇṇanā 

272 . Bhattuddesakādīnaṃ vinicchayakathā samantapāsādikāya vinayaṭṭhakathāyaṃ (cūḷava. aṭṭha. 325) vuttanayena veditabbāti. Sammato na pesetabbo ti pakatiyā sammato ‘‘gaccha bhattāni uddisāhī’’ti na pesetabbo. 

273-285 . Sāṭiyaggāhāpako ti vassikasāṭikāya gāhāpako. Pattaggāhāpako ti ‘‘yo ca tassā bhikkhuparisāya pattapariyanto, so tassa bhikkhuno padātabbo’’ti ettha vuttapattaggāhāpako. 

293-302 . Ājīvako ti naggaparibbājako. Nigaṇṭho ti purimabhāgappaṭicchanno. Muṇḍasāvako ti nigaṇṭhasāvako. Jaṭilako ti tāpaso. Paribbājako ti channaparibbājako. Māgaṇḍikā dayopi titthiyā eva. Etesaṃ pana sīlesu paripūrakāritāya abhāvena sukkapakkho na gahito. Sesamettha uttānamevāti. 

Manorathapūraṇiyā aṅguttaranikāya-aṭṭhakathāya 

Pañcakanipātassa saṃvaṇṇanā niṭṭhitā. 

. Namo tassa bhagavato arahato sammāsambuddhassa. 

Aṅguttaranikāye 

Chakkanipāta-aṭṭhakathā 

1. Paṭhamapaṇṇāsakaṃ 

1. Āhuneyyavaggo 

1. Paṭhamaāhuneyyasuttavaṇṇanā 

1 . Chakkanipātassa paṭhame idha, bhikkhave, bhikkhū ti, bhikkhave, imasmiṃ sāsane bhikkhu. Neva sumano hoti na dummano ti iṭṭhārammaṇe rāgasahagatena somanassena sumano vā aniṭṭhārammaṇe dosasahagatena domanassena dummano vā na hoti. Upekkhako viharati sato sampajāno ti majjhattārammaṇe asamapekkhanena aññāṇupekkhāya upekkhakabhāvaṃ anāpajjitvā sato sampajāno hutvā ārammaṇe majjhatto viharati. Imasmiṃ sutte khīṇāsavassa satatavihāro kathito. 

2. Dutiyaāhuneyyasuttavaṇṇanā 

2-4 . Dutiye anekavihitaṃ iddhividha ntiādīni visuddhimagge vuttāneva. Āsavānaṃ khayā anāsava nti āsavānaṃ khayena anāsavaṃ, na cakkhuviññāṇādīnaṃ viya abhāvenāti. Imasmiṃ sutte khīṇāsavassa abhiññā paṭipāṭiyā kathitā. Tatiyacatutthesu khīṇāsavo kathito. 

5-7. Ājānīyasuttattayavaṇṇanā 

5-7 . Pañcame aṅgehī ti guṇaṅgehi. Khamo ti adhivāsako. Rūpāna nti rūpārammaṇānaṃ. Vaṇṇasampanno ti sarīravaṇṇena sampanno. Chaṭṭhe balasampanno ti kāyabalena sampanno. Sattame javasampanno ti padajavena sampanno. 

8-9. Anuttariyasuttādivaṇṇanā 

8-9 . Aṭṭhame anuttariyānī ti aññena uttaritarena rahitāni niruttarāni. Dassanānuttariya nti rūpadassanesu anuttaraṃ. Esa nayo sabbapadesu . Hatthiratanādīnañhi dassanaṃ na dassanānuttariyaṃ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇaasubhanimittādīnaṃ vā aññatarassa dassanaṃ dassanānuttariyaṃ nāma. Khattiyādīnaṃ guṇakathāsavanaṃ na savanānuttariyaṃ, niviṭṭhasaddhassa pana niviṭṭhapemavasena tiṇṇaṃ vā ratanānaṃ guṇakathāsavanaṃ tepiṭakabuddhavacanasavanaṃ vā savanānuttariyaṃ nāma. Maṇiratanādīnaṃ lābho na lābhānuttariyaṃ, sattavidhaariyadhanalābho pana lābhānuttariyaṃ nāma. Hatthisippādisikkhanaṃ na sikkhānuttariyaṃ, sikkhāttayassa pūraṇaṃ pana sikkhānuttariyaṃ nāma. Khattiyādīnaṃ pāricariyā na pāricariyānuttariyaṃ, tiṇṇaṃ pana ratanānaṃ pāricariyā pāricariyānuttariyaṃ nāma. Khattiyādīnaṃ guṇānussaraṇaṃ na anussatānuttariyaṃ, tiṇṇaṃ pana ratanānaṃ guṇānussaraṇaṃ anussatānuttariyaṃ nāma. Iti imāni cha anuttariyāni lokiyalokuttarāni kathitāni. Navame buddhānussatī ti buddhaguṇārammaṇā sati. Sesapadesupi eseva nayo. 

10. Mahānāmasuttavaṇṇanā 

10 . Dasame mahānāmo ti dasabalassa cūḷapitu putto eko sakyarājā. Yena bhagavā tenupasaṅkamī ti bhuttapātarāso hutvā dāsaparijanaparivuto gandhamālādīni gāhāpetvā yattha satthā, tattha agamāsi. Ariyaphalaṃ assa āgatanti āgataphalo . Sikkhāttayasāsanaṃ etena viññātanti viññātasāsano . Iti ayaṃ rājā ‘‘sotāpannassa nissayavihāraṃ pucchāmī’’ti pucchanto evamāha. 

Nevassa rāgapariyuṭṭhita nti na uppajjamānena rāgena uṭṭhahitvā gahitaṃ. Ujugata nti buddhānussatikammaṭṭhāne ujukameva gataṃ. Tathāgataṃ ārabbhā ti tathāgataguṇe ārabbha. Atthaveda nti aṭṭhakathaṃ nissāya uppannaṃ pītipāmojjaṃ. Dhammaveda nti pāḷiṃ nissāya uppannaṃ pītipāmojjaṃ. Dhammūpasañhita nti pāḷiñca aṭṭhakathañca nissāya uppannaṃ. Pamuditassā ti duvidhena pāmojjena pamuditassa. Pīti jāyatī ti pañcavidhā pīti nibbattati. Kāyo passambhatī ti nāmakāyo ca karajakāyo ca darathapaṭippassaddhiyā paṭippassambhati. Sukha nti kāyikacetasikasukhaṃ. Samādhiyatī ti ārammaṇe sammā ṭhapitaṃ hoti. Visamagatāya pajāyā ti rāgadosamohavisamagatesu sattesu. Samappatto ti samaṃ upasamaṃ patto hutvā. Sabyāpajjhāyā ti sadukkhāya. Dhammasotaṃ samāpanno ti vipassanāsaṅkhātaṃ dhammasotaṃ samāpanno. Buddhānussatiṃ bhāvetī ti buddhānussatikammaṭṭhānaṃ brūheti vaḍḍheti. Iminā nayena sabbattha attho veditabbo. Iti mahānāmo sotāpannassa nissayavihāraṃ pucchi. Satthāpissa tameva kathesi. Evaṃ imasmiṃ sutte sotāpannova kathitoti. 

Āhuneyyavaggo paṭhamo. 

2. Sāraṇīyavaggo 

1. Paṭhamasāraṇīyasuttavaṇṇanā 

11 . Dutiyassa paṭhame sāraṇīyā ti saritabbayuttakā. Mettaṃ kāyakamma nti mettena cittena kātabbaṃ kāyakammaṃ. Vacīkammamanokammesu pi eseva nayo. Imāni ca pana bhikkhūnaṃ vasena āgatāni, gihīsupi labbhanti. Bhikkhūnañhi mettena cittena ābhisamācārikadhammapūraṇaṃ mettaṃ kāyakammaṃ nāma. Gihīnaṃ cetiyavandanatthāya bodhivandanatthāya saṅghanimantanatthāya gamanaṃ, gāmaṃ piṇḍāya paviṭṭhe bhikkhū disvā paccuggamanaṃ, pattapaṭiggahaṇaṃ, āsanapaññāpanaṃ, anugamananti evamādikaṃ mettaṃ kāyakammaṃ nāma. 

Bhikkhūnaṃ mettena cittena ācārapaṇṇattisikkhāpanaṃ, kammaṭṭhānakathanaṃ, dhammadesanā, tepiṭakampi buddhavacanaṃ mettaṃ vacīkammaṃ nāma. Gihīnaṃ ‘‘cetiyavandanāya gacchāma, bodhivandanāya gacchāma, dhammassavanaṃ karissāma, dīpamālāpupphapūjaṃ karissāma, tīṇi sucaritāni samādāya vattissāma, salākabhattādīni dassāma, vassāvāsikaṃ dassāma, ajja saṅghassa cattāro paccaye dassāma, saṅghaṃ nimantetvā khādanīyādīni saṃvidahatha, āsanāni paññāpetha, pānīyaṃ upaṭṭhāpetha, saṅghaṃ paccuggantvā ānetha, paññattāsane nisīdāpetvā ussāhajātā veyyāvaccaṃ karothā’’tiādivacanakāle mettaṃ vacīkammaṃ nāma. 

Bhikkhūnaṃ pātova uṭṭhāya sarīrapaṭijagganaṃ cetiyaṅgaṇavattādīni ca katvā vivittāsane nisīditvā ‘‘imasmiṃ vihāre bhikkhū sukhī hontu averā abyāpajjhā’’ti cintanaṃ mettaṃ manokammaṃ nāma. Gihīnaṃ ‘‘ayyā sukhī hontu averā abyāpajjhā’’ti cintanaṃ mettaṃ manokammaṃ nāma. 

Āvi ceva raho cā ti sammukhā ca parammukhā ca. Tattha navakānaṃ cīvarakammādīsu sahāyabhāvagamanaṃ sammukhā mettaṃ kāyakammaṃ nāma, therānaṃ pana pādadhovanadānādibhedaṃ sabbampi sāmīcikammaṃ sammukhā mettaṃ kāyakammaṃ nāma. Ubhayehipi dunnikkhittānaṃ dārubhaṇḍādīnaṃ tesu avaññaṃ akatvā attanā dunnikkhittānaṃ viya paṭisāmanaṃ parammukhā mettaṃ kāyakammaṃ nāma. ‘‘Devatthero tissatthero’’ti evaṃ paggayha vacanaṃ sammukhā mettaṃ vacīkammaṃ nāma. Vihāre asantaṃ pana paṭipucchantassa ‘‘kahaṃ amhākaṃ devatthero, kahaṃ amhākaṃ tissatthero, kadā nu kho āgamissatī’’ti evaṃ mamāyanavacanaṃ parammukhā mettaṃ vacīkammaṃ nāma. Mettāsinehasiniddhāni pana nayanāni ummīletvā pasannena mukhena olokanaṃ sammukhā mettaṃ manokammaṃ nāma. ‘‘Devatthero tissatthero arogo hotu appābādho’’ti samannāharaṇaṃ parammukhā mettaṃ manokammaṃ nāma. 

Lābhā ti cīvarādayo laddhapaccayā. Dhammikā ti kuhanādibhedaṃ micchājīvaṃ vajjetvā dhammena samena bhikkhācariyavattena uppannā. Antamaso pattapariyāpannamattampī ti pacchimakoṭiyā pattapariyāpannaṃ pattassa antogataṃ dvattikaṭacchubhikkhāmattampi. Appaṭivibhattabhogī ti ettha dve paṭivibhattāni nāma āmisapaṭivibhattaṃ pana puggalapaṭivibhattañca. Tattha ‘‘ettakaṃ dassāmi, ettakaṃ na dassāmī’’ti evaṃ cittena paṭivibhajanaṃ āmisapaṭivibhattaṃ nāma. ‘‘Asukassa dassāmi, asukassa na dassāmī’’ti evaṃ cittena vibhajanaṃ pana puggalapaṭivibhattaṃ nāma. Tadubhayampi akatvā yo appaṭivibhattaṃ bhuñjati, ayaṃ appaṭivibhattabhogī nāma. Sīlavantehi sabrahmacārīhi sādhāraṇabhogī ti ettha sādhāraṇabhogino idaṃ lakkhaṇaṃ – yaṃ yaṃ paṇītaṃ labhati, taṃ taṃ neva lābhenalābhaṃ-nijigīsanatāmukhena gihīnaṃ deti, na attanā paribhuñjati, paṭiggaṇhanto ca ‘‘saṅghena sādhāraṇaṃ hotū’’ti gahetvā ghaṇṭiṃ paharitvā paribhuñjitabbaṃ saṅghasantakaṃ viya passati. 

Imaṃ pana sāraṇīyadhammaṃ ko pūreti, ko na pūreti? Dussīlo tāva na pūreti. Na hi tassa santakaṃ sīlavantā gaṇhanti. Parisuddhasīlo pana vattaṃ akhaṇḍento pūreti. Tatridaṃ vattaṃ – yo hi odissakaṃ katvā mātu vā pitu vā ācariyupajjhāyādīnaṃ vā deti, so dātabbaṃ deti. Sāraṇīyadhammo panassa na hoti, palibodhajagganaṃ nāma hoti. Sāraṇīyadhammo hi muttapalibodhassa vaṭṭati. Tena pana odissakaṃ dentena gilānagilānupaṭṭhākaāgantukagamikānañceva navapabbajitassa ca saṅghāṭipattaggahaṇaṃ ajānantassa dātabbaṃ. Etesaṃ datvā avasesaṃ therāsanato paṭṭhāya thokaṃ thokaṃ adatvā yo yattakaṃ gaṇhāti, tassa tattakaṃ dātabbaṃ. Avasiṭṭhe asati puna piṇḍāya caritvā therāsanato paṭṭhāya yaṃ yaṃ paṇītaṃ, taṃ taṃ datvā sesaṃ bhuñjitabbaṃ. ‘‘Sīlavantehī’’ti vacanato dussīlassa adātumpi vaṭṭati. 

Ayaṃ pana sāraṇīyadhammo susikkhitāya parisāya supūro hoti, susikkhitāya hi parisāya yo aññato labhati, so na gaṇhāti. Aññato alabhantopi pamāṇayuttameva gaṇhati, na atirekaṃ. Ayaṃ pana sāraṇīyadhammo evaṃ punappunaṃ piṇḍāya caritvā laddhaṃ laddhaṃ dentassāpi dvādasahi vassehi pūreti, na tato oraṃ. Sace hi dvādasame vasse sāraṇīyadhammapūrako piṇḍapātapūraṃ pattaṃ āsanasālāyaṃ ṭhapetvā nhāyituṃ gacchati, saṅghatthero ca ‘‘kasseso patto’’ti vatvā ‘‘sāraṇīyadhammapūrakassā’’ti vutte ‘‘āharatha na’’nti sabbaṃ piṇḍapātaṃ vicāretvāva bhuñjitvā rittapattaṃ ṭhapeti. Atha kho so bhikkhu rittapattaṃ disvā ‘‘mayhaṃ asesetvāva paribhuñjiṃsū’’ti domanassaṃ uppādeti, sāraṇīyadhammo bhijjati, puna dvādasa vassāni pūretabbo hoti. Titthiyaparivāsasadiso hesa, sakiṃ khaṇḍe jāte puna pūretabbova. Yo pana ‘‘lābhā vata me, suladdhaṃ vata me, yassa me pattagataṃ anāpucchāva sabrahmacārī paribhuñjantī’’ti somanassaṃ janeti, tassa puṇṇo nāma hoti. 

Evaṃ pūritasāraṇīyadhammassa pana neva issā na macchariyaṃ hoti, manussānaṃ piyo hoti, amanussānaṃ piyo hoti, sulabhapaccayo. Pattagatamassa diyyamānampi na khīyati, bhājanīyabhaṇḍaṭṭhāne aggabhaṇḍaṃ labhati, bhaye vā chātake vā patte devatā ussukkaṃ āpajjanti. 

Tatrimāni vatthūni – senagirivāsī tissatthero kira mahāgirigāmaṃ upanissāya vasati, paññāsa mahātherā nāgadīpaṃ cetiyavandanatthāya gacchantā girigāme piṇḍāya caritvā kiñci aladdhā nikkhamiṃsu. Thero pavisanto te disvā pucchi – ‘‘laddhaṃ, bhante’’ti? Vicarimhā, āvusoti. So aladdhabhāvaṃ ñatvā āha – ‘‘bhante, yāvāhaṃ āgacchāmi, tāva idheva hothā’’ti. Mayaṃ, āvuso, paññāsa janā pattatemanamattampi na labhimhāti. Bhante, nevāsikā nāma paṭibalā honti, alabhantāpi bhikkhācāramaggasabhāgaṃ jānantīti. Therā āgamesuṃ. Thero gāmaṃ pāvisi. Dhurageheyeva mahāupāsikā khīrabhattaṃ sajjetvā theraṃ olokayamānā ṭhitā therassa dvāraṃ sampattasseva pattaṃ pūretvā adāsi. So taṃ ādāya therānaṃ santikaṃ gantvā ‘‘gaṇhatha , bhante’’ti saṅghattheraṃ āha. Thero ‘‘amhehi ettakehi kiñci na laddhaṃ, ayaṃ sīghameva gahetvā āgato, kiṃ nu kho’’ti sesānaṃ mukhaṃ olokesi. Thero olokanākāreneva ñatvā, ‘‘bhante, dhammena samena laddho, nikkukkuccā gaṇhathā’’ti ādito paṭṭhāya sabbesaṃ yāvadatthaṃ datvā attanāpi yāvadatthaṃ bhuñji. 

Atha naṃ bhattakiccāvasāne therā pucchiṃsu – ‘‘kadā, āvuso, lokuttaradhammaṃ paṭivijjhī’’ti? Natthi me, bhante, lokuttaradhammoti. Jhānalābhīsi, āvusoti. Etampi, bhante, natthīti? Nanu, āvuso, pāṭihāriyanti. Sāraṇīyadhammo me, bhante, pūrito, tassa me pūritakālato paṭṭhāya sacepi bhikkhusatasahassaṃ hoti, pattagataṃ na khīyatīti. Sādhu sādhu, sappurisa, anucchavikamidaṃ tuyhanti. Idaṃ tāva pattagataṃ na khīyatī ti ettha vatthu. 

Ayameva pana thero cetiyapabbate giribhaṇḍamahāpūjāya dānaṭṭhānaṃ gantvā ‘‘imasmiṃ dāne kiṃ varabhaṇḍa’’nti pucchi. Dve sāṭakā, bhanteti. Ete mayhaṃ pāpuṇissantīti? Taṃ sutvā amacco rañño ārocesi – ‘‘eko daharo evaṃ vadatī’’ti. ‘‘Daharassa evaṃ cittaṃ, mahātherānaṃ pana sukhumasāṭakā vaṭṭantī’’ti vatvā ‘‘mahātherānaṃ dassāmī’’ti ṭhapesi. Tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṃ nārohanti, aññeva ārohanti. Daharassa dānakāle pana hatthaṃ āruḷhā. So tassa hatthe ṭhapetvā amaccassa mukhaṃ oloketvā daharaṃ nisīdāpetvā dānaṃ datvā saṅghaṃ vissajjetvā daharassa santike nisīditvā ‘‘kadā, bhante, imaṃ dhammaṃ paṭivijjhitthā’’ti āha. So pariyāyenapi asantaṃ avadanto ‘‘natthi mayhaṃ, mahārāja, lokuttaradhammo’’ti āha. Nanu, bhante, pubbeva avacutthāti. Āma, mahārāja, sāraṇīyadhammapūrako ahaṃ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṃ pāpuṇātīti. ‘‘Sādhu sādhu, bhante, anucchavikamidaṃ tumhāka’’nti vatvā pakkāmi. Idaṃ bhājanīyabhaṇḍaṭṭhāne aggabhaṇḍaṃ pāpuṇātī ti ettha vatthu. 

Brāhmaṇatissabhaye pana bhātaragāmavāsino nāgattheriyā anārocetvāva palāyiṃsu. Therī paccūsasamaye ‘‘ativiya appanigghoso gāmo, upadhāretha tāvā’’ti daharabhikkhuniyo āha. Tā gantvā sabbesaṃ gatabhāvaṃ ñatvā āgamma theriyā ārocesuṃ. Sā sutvā ‘‘mā tumhe tesaṃ gatabhāvaṃ cintayittha, attano uddesaparipucchāyonisomanasikāresuyeva yogaṃ karothā’’ti vatvā bhikkhācāravelāyaṃ pārupitvā attadvādasamā gāmadvāre nigrodharukkhamūle aṭṭhāsi. Rukkhe adhivatthā devatā dvādasannampi bhikkhunīnaṃ piṇḍapātaṃ datvā, ‘‘ayye, aññattha mā gacchatha, niccaṃ idheva āgaccheyyāthā’’ti āha. Theriyā pana kaniṭṭhabhātā nāgatthero nāma atthi. So ‘‘mahantaṃ bhayaṃ, na sakkā yāpetuṃ, paratīraṃ gamissāmī’’ti attadvādasamova attano vasanaṭṭhānā nikkhanto ‘‘theriṃ disvā gamissāmī’’ti bhātaragāmaṃ āgato. Therī ‘‘therā āgatā’’ti sutvā tesaṃ santikaṃ gantvā ‘‘kiṃ ayyā’’ti pucchi. So taṃ pavattiṃ ārocesi. Sā ‘‘ajja ekadivasaṃ vihāreva vasitvā sve gamissathā’’ti āha. Therā vihāraṃ agamiṃsu. 

Therī punadivase rukkhamūle piṇḍāya caritvā theraṃ upasaṅkamitvā ‘‘imaṃ piṇḍapātaṃ paribhuñjathā’’ti āha. Thero ‘‘vaṭṭissati therī’’ti vatvā tuṇhī aṭṭhāsi. Dhammiko, tāta, piṇḍapāto, kukkuccaṃ akatvā paribhuñjathāti . Vaṭṭissati therīti? Sā pattaṃ gahetvā ākāse khipi, patto ākāse aṭṭhāsi. Thero ‘‘sattatālamatte ṭhitampi bhikkhunībhattameva therī’’ti vatvā ‘‘bhayaṃ nāma sabbakālaṃ na hoti, bhaye vūpasante ariyavaṃsaṃ kathayamāno, ‘bho piṇḍapātika, bhikkhunībhattaṃ bhuñjitvā vītināmayitthā’ti cittena anuvadiyamāno santhambhituṃ na sakkhissāmi, appamattā hotha theriyo’’ti maggaṃ paṭipajji. 

Rukkhadevatāpi ‘‘sace thero theriyā hatthato piṇḍapātaṃ paribhuñjissati, na taṃ nivattessāmi. Sace na paribhuñjissati, nivattessāmī’’ti cintayamānā ṭhatvā therassa gamanaṃ disvā rukkhā oruyha ‘‘pattaṃ, bhante, dethā’’ti vatvā pattaṃ gahetvā theraṃ rukkhamūlaṃyeva ānetvā āsanaṃ paññāpetvā piṇḍapātaṃ datvā katabhattakiccaṃ paṭiññaṃ kāretvā dvādasa bhikkhuniyo dvādasa ca bhikkhū satta vassāni upaṭṭhahi. Idaṃ devatā ussukkaṃ āpajjantī ti ettha vatthu. Tatra hi therī sāraṇīyadhammapūrikā ahosi. 

Akhaṇḍānī tiādīsu yassa sattasu āpattikkhandhesu ādimhi vā ante vā sikkhāpadaṃ bhinnaṃ hoti, tassa sīlaṃ pariyante chinnasāṭako viya khaṇḍaṃ nāma. Yassa pana vemajjhe bhinnaṃ, tassa chiddasāṭako viya chiddaṃ nāma hoti. Yassa paṭipāṭiyā dve tīṇi bhinnāni, tassa piṭṭhiyaṃ vā kucchiyaṃ vā uṭṭhitena visabhāgavaṇṇena kāḷarattādīnaṃ aññataravaṇṇā gāvī viya sabalaṃ nāma hoti. Yassa antarantarā bhinnāni, tassa antarantarā visabhāgabinduvicitrā gāvī viya kammāsaṃ nāma hoti. Yassa pana sabbena sabbaṃ abhinnāni, tassa tāni sīlāni akhaṇḍāni acchiddāni asabalāni akammāsāni nāma honti. Tāni panetāni taṇhādāsabyato mocetvā bhujissabhāvakaraṇato bhujissāni, buddhādīhi viññūhi pasatthattā viññuppasatthāni, taṇhādiṭṭhīhi aparāmaṭṭhattā ‘‘idaṃ nāma tvaṃ āpannapubbo’’ti kenaci parāmaṭṭhuṃ asakkuṇeyyattā ca aparāmaṭṭhāni, upacārasamādhiṃ appanāsamādhiṃ vā saṃvattayantīti samādhisaṃvattanikānī ti vuccanti. 

Sīlasāmaññagato viharatī ti tesu tesu disābhāgesu viharantehi bhikkhūhi saddhiṃ samānabhāvūpagatasīlo viharati. Sotāpannādīnañhi sīlaṃ samuddantarepi devalokepi vasantānaṃ aññesaṃ sotāpannādīnaṃ sīlena samānameva hoti, natthi maggasīle nānattaṃ. Taṃ sandhāyetaṃ vuttaṃ. 

Yāyaṃ diṭṭhī ti maggasampayuttā sammādiṭṭhi. Ariyā ti niddosā. Niyyātīti niyyānikā. Takkarassā ti yo tathākārī hoti. Dukkhakkhayāyā ti sabbadukkhakkhayatthaṃ. Diṭṭhisāmaññagato ti samānadiṭṭhibhāvaṃ upagato hutvā viharatīti. 

2. Dutiyasāraṇīyasuttavaṇṇanā 

12 . Dutiye yo te dhamme pūreti, taṃ sabrahmacārīnaṃ piyaṃ karontīti piyakaraṇā . Garuṃ karontīti garukaraṇā. Saṅgahāyā ti saṅgaṇhanatthāya. Avivādāyā ti avivadanatthāya. Sāmaggiyā ti samaggabhāvatthāya. Ekībhāvāyā ti ekabhāvatthāya ninnānākaraṇāya. Saṃvattantī ti vattanti pavattanti. 

3. Nissāraṇīyasuttavaṇṇanā 

13 . Tatiye nissāraṇīyā dhātuyo ti nissaraṇadhātuyova. Mettā hi kho me cetovimuttī ti ettha paccanīkadhammehi vimuttattā tikacatukkajjhānikā mettāva mettācetovimutti nāma . Bhāvitā ti vaḍḍhitā. Bahulīkatā ti punappunaṃ katā. Yānīkatā ti yuttayānasadisā katā. Vatthukatā ti patiṭṭhā katā. Anuṭṭhitā ti adhiṭṭhitā. Paricitā ti samantato citā ācitā upacitā. Susamāraddhā ti suppaguṇakaraṇena suṭṭhu samāraddhā. Pariyādāya tiṭṭhatī ti pariyādiyitvā gahetvā tiṭṭhati. Mā hevantissa vacanīyo ti yasmā abhūtabyākaraṇaṃ byākaroti, tasmā ‘‘mā evaṃ bhaṇī’’ti vattabbo. Yadidaṃ mettācetovimuttī ti yā ayaṃ mettācetovimutti, idaṃ nissaraṇaṃ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṃ patvā ‘‘puna byāpādo natthī’’ti tatiyaphalena nibbānaṃ passati, tassa cittaṃ accantanissaraṇaṃ byāpādassa. Etenupāyena sabbattha attho veditabbo. 

Animittācetovimuttī ti balavavipassanā. Dīghabhāṇakā pana arahattaphalasamāpattīti vadanti. Sā hi rāganimittādīnañceva rūpanimittādīnañca niccanimittādīnañca abhāvā animittāti vuttā. Nimittānusārī ti vuttappabhedaṃ nimittaṃ anusaraṇasabhāvaṃ. 

Asmī ti asmimāno. Ayamahamasmī ti pañcasu khandhesu ayaṃ nāma ahaṃ asmīti. Ettāvatā arahattaṃ byākataṃ hoti. Vicikicchākathaṃkathāsalla nti vicikicchābhūtaṃ kathaṃkathāsallaṃ. Mā hevantissa vacanīyo ti sace te paṭhamamaggavajjhā vicikicchā uppajjati, arahattabyākaraṇaṃ micchā hoti, tasmā ‘‘mā abhūtaṃ gaṇhī’’ti vāretabbo. Asmīti mānasamugghāto ti arahattamaggo. Arahattamaggaphalavasena hi nibbāne diṭṭhe puna asmimāno natthīti arahattamaggo ‘‘asmīti mānasamugghāto’’ti vutto. Iti imasmiṃ sutte abhūtabyākaraṇaṃ nāma kathitaṃ. 

4. Bhaddakasuttavaṇṇanā 

14 . Catutthe na bhaddaka nti na laddhakaṃ. Tattha yo hi bhītabhīto marati, tassa na bhaddakaṃ maraṇaṃ hoti. Yo apāye paṭisandhiṃ gaṇhāti, tassa na bhaddikā kālakiriyā hoti. Kammārāmo tiādīsu āramaṇaṃ ārāmo, abhiratīti attho. Vihārakaraṇādimhi navakamme ārāmo assāti kammārāmo . Tasmiṃyeva kamme ratoti kammarato . Tadeva kammārāmataṃ punappunaṃ yuttoti anuyutto . Esa nayo sabbattha. Ettha ca bhassa nti ālāpasallāpo. Niddā ti soppaṃ. Saṅgaṇikā ti gaṇasaṅgaṇikā. Sā ‘‘ekassa dutiyo hoti, dvinnaṃ hoti tatiyako’’tiādinā nayena veditabbā. Saṃsaggo ti dassanasavanasamullāpasambhogakāyasaṃsaggavasena pavatto saṃsaṭṭhabhāvo. Papañco ti taṇhādiṭṭhimānavasena pavatto madanākārasaṇṭhito kilesapapañco. Sakkāya nti tebhūmakavaṭṭaṃ. Sammā dukkhassa antakiriyāyā ti hetunā nayena sakalavaṭṭadukkhassa parivaṭumaparicchedakaraṇatthaṃ. Mago ti magasadiso. Nippapañcapade ti nibbānapade. Ārādhayī ti paripūrayi taṃ sampādesīti. 

5. Anutappiyasuttavaṇṇanā 

15 . Pañcame anutappā ti anusocitabbā anutāpakārī. Imesu dvīsupi suttesu gāthāsu ca vaṭṭavivaṭṭaṃ kathitaṃ. 

6. Nakulapitusuttavaṇṇanā 

16 . Chaṭṭhe bāḷhagilāno ti adhimattagilāno. Etadavocā ti sāmikassa bhesajjaṃ katvā byādhiṃ vūpasametuṃ asakkontī idāni sīhanādaṃ naditvā saccakiriyāya byādhiṃ vūpasametuṃ santike nisīditvā etaṃ ‘‘mā kho tva’’ntiādivacanaṃ avoca. Sāpekkho ti sataṇho. Na nakulamātā ti ettha na-kāro na sakkhatīti evaṃ parapadena yojetabbo. Santharitu nti nicchiddaṃ kātuṃ, saṇṭhapetunti attho. Veṇiṃ olikhitu nti eḷakalomāni kappetvā vijaṭetvā veṇiṃ kātuṃ. 

Aññaṃ gharaṃ gamissatī ti aññaṃ sāmikaṃ gaṇhissati. Soḷasa vassāni gahaṭṭhakaṃ brahmacariyaṃ samāciṇṇa nti ito soḷasavassamatthake gahaṭṭhabrahmacariyavāso samāciṇṇo. Dassanakāmatarā ti atirekena dassanakāmā. Imehi tīhi aṅgehi sīhanādaṃ naditvā ‘‘iminā saccena tava sarīre byādhi phāsu hotū’’ti saccakiriyaṃ akāsi. 

Idāni bhagavantaṃ sakkhiṃ katvā attano sīlādiguṇehipi saccakiriyaṃ kātuṃ siyā kho pana te tiādimāha. Tattha paripūrakārinī ti samattakārinī. Cetosamathassā ti samādhikammaṭṭhānassa. Ogādhappattā ti ogādhaṃ anuppavesaṃ pattā. Patigādhappattā ti patigādhaṃ patiṭṭhaṃ pattā. Assāsappattā ti assāsaṃ avassayaṃ pattā. Vesārajjappattā ti somanassañāṇaṃ pattā. Aparappaccayā ti parappaccayo vuccati parasaddhā parapattiyāyanā, tāya virahitāti attho. Imehi tīhi aṅgehi attano guṇe ārabbha saccakiriyaṃ akāsi. Gilānā vuṭṭhito ti gilāno hutvā vuṭṭhito. Yāvatā ti yattikāyo. Tāsaṃ aññatarā ti tāsaṃ antare ekā. Anukampikā ti hitānukampikā. Ovādikā ti ovādadāyikā. Anusāsikā ti anusiṭṭhidāyikā. 

7. Soppasuttavaṇṇanā 

17 . Sattame paṭisallānā vuṭṭhito ti ekībhāvāya dhammanijjhānakkhantito phalasamāpattivihārato vuṭṭhito. Yathāvihāra nti attano attano vasanavihāraṃ. Navā ti pabbajjāya navakā. Te pañcasatamattā ahesuṃ. Kākacchamānā ti kākasaddaṃ karontā dante khādantā. Therā ti thirabhāvaṃ pattā. Tena no ti tena nu. Seyyasukhā dīni heṭṭhā vuttatthāneva. Raṭṭhiko ti yo raṭṭhaṃ bhuñjati. Pettaṇiko ti yo pitarā bhuttānubhuttaṃ bhuñjati. Senāpatiko ti senāya jeṭṭhako. Gāmagāmaṇiko ti gāmabhojako. Pūgagāmaṇiko ti gaṇajeṭṭhako. Avipassako kusalānaṃ dhammāna nti kusalānaṃ dhammānaṃ anesako agavesako hutvā. Bodhipakkhiyānaṃ dhammāna nti sattatiṃsāya bodhipakkhiyadhammānaṃ. 

8. Macchabandhasuttavaṇṇanā 

18 . Aṭṭhame macchika nti macchaghātakaṃ. Hatthinā yātīti hatthiyāyī . Paratopi eseva nayo. Vajjhe ti vadhitabbe. Vadhāyanīte ti vadhāya upanīte. Pāpakena manasā ti lāmakena vadhakacittena. Pāḷiyaṃ pana vadhāyupanīteti likhanti. Māgaviko ti migaghātako. Ko pana vādo manussabhūta nti yo manussabhūtaṃ pāpakena manasā anupekkhati, tassa sampattiyā abhāve kimeva vattabbaṃ. Idaṃ pāpakassa kammuno aniṭṭhaphalabhāvaṃ dassetuṃ vuttaṃ. Yesaṃ pana tādisaṃ kammaṃ karontānampi yasapaṭilābho hoti, tesaṃ taṃ akusalaṃ nissāya kusalaṃ vipaccatīti veditabbaṃ . Tena panassa akusalakammena upahatattā vipāko na ciraṭṭhitiko hoti. Imasmiṃ sutte akusalapakkhova kathito. 

9. Paṭhamamaraṇassatisuttavaṇṇanā 

19 . Navame nātike ti evaṃnāmake gāme. Giñjakāvasathe ti iṭṭhakāmaye pāsāde. Amatogadhā ti nibbānogadhā, nibbānapatiṭṭhāti attho. Bhāvetha no ti bhāvetha nu. Maraṇassati nti maraṇassatikammaṭṭhānaṃ. Aho vatā ti patthanatthe nipāto. Bahuṃ vata me kataṃ assā ti tumhākaṃ sāsane mama kiccaṃ bahu kataṃ assa. Tadantara nti taṃ antaraṃ khaṇaṃ okāsaṃ. Assasitvā vā passasāmī ti ettha assāso vuccati anto pavisanavāto, passāso bahi nikkhamanavāto. Iti ayaṃ bhikkhu yāva anto paviṭṭhavāto bahi nikkhamati, bahi nikkhanto vāto anto pavisati, tāva jīvitaṃ patthento evamāha. Dandha nti mandaṃ garukaṃ asīghappavattaṃ. Āsavānaṃ khayāyā ti arahattaphalatthāya. Imasmiṃ sutte maraṇassati arahattaṃ pāpetvā kathitāti. 

10. Dutiyamaraṇassatisuttavaṇṇanā 

20 . Dasame patigatāyā ti paṭipannāya. Iti paṭisañcikkhatī ti evaṃ paccavekkhati. So mamassa antarāyo ti ettha tividho antarāyo jīvitantarāyo, samaṇadhammantarāyo, puthujjanakālakiriyaṃ karontassa saggantarāyo ceva maggantarāyo cāti. Taṃ sabbampi sandhāyevamāha. Byāpajjeyyā ti ajiṇṇakādivasena vipajjeyya. Adhimatto ti balavā. Chando ti kattukamyatāchando. Vāyāmo ti payogavīriyaṃ. Ussāho ti ussāpanavīriyaṃ. Ussoḷhī ti sampādanavīriyaṃ. Appaṭivānī ti anukkaṇṭhanā appaṭisaṅgharaṇā. Sesaṃ sabbattha uttānatthamevāti. 

Sāraṇīyavaggo dutiyo. 

3. Anuttariyavaggo 

1-2. Sāmakasuttādivaṇṇanā 

21-22 . Tatiyassa paṭhame sāmagāmake ti sāmakānaṃ ussannattā evaṃladdhanāme gāmake. Pokkharaṇiyāya nti pokkharaṇiyānāmake vihāre. Abhikkantāya rattiyā ti rattiyā paṭhamayāmaṃ atikkamma majjhimayāme sampatte. Abhikkantavaṇṇā ti abhikkantaatimanāpavaṇṇā. Kevalakappa nti sakalakappaṃ. Pokkharaṇiyaṃ obhāsetvā ti pokkharaṇiyānāmakaṃ mahāvihāraṃ attano obhāsena pharitvā. Samanuñño ti samānaanuñño samānacitto. Dovacassatā ti dubbacabhāvo. Pāpamittatā ti lāmakamittatā . Imasmiṃ sutte parihāniyadhammāva kathitā. Dutiye aparihāniyadhammā lokuttaramissakā kathitā. 

3. Bhayasuttavaṇṇanā 

23 . Tatiye kāmarāgarattāya nti kāmarāgaratto ayaṃ. Chandarāgavinibaddho ti chandarāgena vinibaddho. Bhayā ti cittutrāsabhayā. Paṅkā ti kilesapaṅkato. Saṅgo paṅko ca ubhaya nti saṅgo ca paṅko ca idampi ubhayaṃ. Ete kāmā pavuccanti, yattha satto puthujjano ti yasmiṃ saṅge ca paṅke ca puthujjano satto laggo laggito palibuddho. Upādāne ti catubbidhe upādāne. Jātimaraṇasambhave ti jātiyā ca maraṇassa ca sambhave paccayabhūte. Anupādā vimuccantī ti anupādiyitvā vimuccanti. Jātimaraṇasaṅkhaye ti jātimaraṇānaṃ saṅkhayasaṅkhāte nibbāne, nibbānārammaṇāya vimuttiyā vimuccantīti attho. Imasmiṃ ṭhāne vivaṭṭetvā arahattameva patto esa bhikkhu. Idāni taṃ khīṇāsavaṃ thomento te khemappattā tiādimāha. Tattha khemappattā ti khemabhāvaṃ pattā. Sukhino ti lokuttarasukhena sukhitā. Diṭṭhadhammābhinibbutā ti abbhantare kilesābhāvena diṭṭhadhammeyeva abhinibbutā. Imasmiṃ sutte vaṭṭameva kathetvā gāthāsu vaṭṭavivaṭaṃ kathitaṃ. 

4. Himavantasuttavaṇṇanā 

24 . Catutthe padāleyyā ti bhindeyya. Chavāyā ti lāmikāya. Samādhissa samāpattikusalo hotī ti āhārasappāyautusappāyāni pariggahetvā samādhiṃ samāpajjituṃ kusalo hoti cheko samattho paṭibalo. Samādhissa ṭhitikusalo ti samādhissa ṭhitiyaṃ kusalo, samādhiṃ ṭhapetuṃ sakkotīti attho. Samādhissa vuṭṭhānakusalo ti samādhissa vuṭṭhāne kusalo, yathāparicchedena vuṭṭhātuṃ sakkotīti attho. Samādhissa kallitakusalo ti samādhissa kallatāya kusalo, samādhicittaṃ hāsetuṃ kallaṃ kātuṃ sakkotīti attho. Samādhissa gocarakusalo ti samādhissa asappāye anupakārake dhamme vajjetvā sappāye upakārake sevantopi, ‘‘ayaṃ samādhinimittārammaṇo ayaṃ lakkhaṇārammaṇo’’ti jānantopi samādhissa gocarakusalo nāma hoti. Samādhissa abhinīhārakusalo ti upariuparisamāpattisamāpajjanatthāya paṭhamajjhānādisamādhiṃ abhinīharituṃ sakkonto samādhissa abhinīhārakusalo nāma hoti. So paṭhamajjhānā vuṭṭhāya dutiyaṃ samāpajjati, dutiyajjhānā…pe… tatiyajjhānā vuṭṭhāya catutthaṃ samāpajjatīti. 

5. Anussatiṭṭhānasuttavaṇṇanā 

25 . Pañcame anussatiṭṭhānānī ti anussatikāraṇāni. Itipi so bhagavā tiādīni visuddhimagge (visuddhi. 1.123 ādayo) vitthāritāneva. Idampi kho, bhikkhave, ārammaṇaṃ karitvā ti idaṃ buddhānussatikammaṭṭhānaṃ ārammaṇaṃ karitvā. Visujjhantī ti paramavisuddhiṃ nibbānaṃ pāpuṇanti. Sesaṃ sabbattha uttānatthameva. Imasmiṃ pana sutte cha anussatiṭṭhānāni missakāni kathitānīti veditabbāni. 

6. Mahākaccānasuttavaṇṇanā 

26 . Chaṭṭhe sambādhe ti pañcakāmaguṇasambādhe. Okāsādhigamo ti ettha okāsā vuccanti cha anussatiṭṭhānāni, tesaṃ adhigamo. Visuddhiyā ti visujjhanatthāya. Sokaparidevānaṃ samatikkamāyā ti sokānañca paridevānañca samatikkamatthāya. Atthaṅgamāyā ti atthaṃ gamanatthāya . Ñāyassa adhigamāyā ti sahavipassanakassa maggassa adhigamanatthāya. Nibbānassa sacchikiriyāyā ti apaccayaparinibbānassa paccakkhakiriyatthāya. 

Sabbaso ti sabbākārena. Ākāsasamenā ti alagganaṭṭhena ceva apalibuddhaṭṭhena ca ākāsasadisena. Vipulenā ti na parittakena. Mahaggatenā ti mahantabhāvaṃ gatena, mahantehi vā ariyasāvakehi gatena, paṭipannenāti attho. Appamāṇenā ti pharaṇaappamāṇatāya appamāṇena. Averenā ti akusalaverapuggalaverarahitena. Abyāpajjhenā ti kodhadukkhavajjitena. Sabbametaṃ buddhānussaticittameva sandhāya vuttaṃ. Paratopi eseva nayo. Visuddhidhammā ti visujjhanasabhāvā. Imasmimpi sutte cha anussatiṭṭhānāni missakāneva kathitānīti. 

7. Paṭhamasamayasuttavaṇṇanā 

27 . Sattame manobhāvanīyassā ti ettha manaṃ bhāveti vaḍḍhetīti manobhāvanīyo. Dassanāyā ti dassanatthaṃ. Nissaraṇa nti niggamanaṃ vūpasamanaṃ. Dhammaṃ desetī ti kāmarāgappajahanatthāya asubhakammaṭṭhānaṃ katheti. Dutiyavārādīsu byāpādappahānāya mettākammaṭṭhānaṃ, thinamiddhappahānāya thinamiddhavinodanakammaṭṭhānaṃ, ālokasaññaṃ vā vīriyārambhavatthuādīnaṃ vā aññataraṃ, uddhaccakukkuccappahānāya samathakammaṭṭhānaṃ, vicikicchāpahānāya tiṇṇaṃ ratanānaṃ guṇakathaṃ kathento dhammaṃ desetīti veditabbo. Āgammā ti ārabbha. Manasikaroto ti ārammaṇavasena citte karontassa. Anantarā āsavānaṃ khayo hotī ti anantarāyena āsavānaṃ khayo hoti. 

8. Dutiyasamayasuttavaṇṇanā 

28 . Aṭṭhame maṇḍalamāḷe ti bhojanasālāya. Cārittakilamatho ti piṇḍapātacariyāya uppannakilamatho. Bhattakilamatho ti bhattadaratho. Vihārapacchāyāya nti vihārapaccante chāyāya. Yadevassa divā samādhinimittaṃ manasikataṃ hotī ti yaṃ eva tassa tato purimadivasabhāge samathanimittaṃ citte kataṃ hoti. Tadevassa tasmiṃ samaye samudācaratī ti taṃyeva etassa tasmiṃ samaye divāvihāre nisinnassa manodvāre sañcarati. Ojaṭṭhāyī ti ojāya ṭhito patiṭṭhito. Phāsukassa hotī ti phāsukaṃ assa hoti. Sammukhā ti kathentassa sammukhaṭṭhāne. Suta nti sotena sutaṃ. Paṭiggahita nti cittena paṭiggahitaṃ. 

9. Udāyīsuttavaṇṇanā 

29 . Navame udāyi nti lāḷudāyittheraṃ. Suṇomahaṃ, āvuso ti, āvuso, nāhaṃ badhiro, suṇāmi bhagavato vacanaṃ, pañhaṃ pana upaparikkhāmīti. Adhicitta nti samādhivipassanācittaṃ. Idaṃ, bhante, anussatiṭṭhāna nti idaṃ jhānattayasaṅkhātaṃ anussatikāraṇaṃ. Diṭṭhadhammasukhavihārāya saṃvattatī ti imasmiṃyeva attabhāve sukhavihāratthāya pavattati. Ālokasañña nti ālokanimitte uppannasaññaṃ. Divā saññaṃ adhiṭṭhātī ti divāti saññaṃ ṭhapeti . Yathā divā tathā ratti nti yathānena divā ālokasaññā manasikatā, rattimpi tatheva taṃ manasi karoti. Yathā rattiṃ tathā divā ti yathā vānena rattiṃ ālokasaññā manasikatā, divāpi taṃ tatheva manasi karoti. Vivaṭenā ti pākaṭena. Apariyonaddhenā ti nīvaraṇehi anonaddhena. Sappabhāsaṃ cittaṃ bhāvetī ti dibbacakkhuñāṇatthāya sahobhāsakaṃ cittaṃ brūheti vaḍḍheti. Yaṃ pana ‘‘ālokasaññaṃ manasi karotī’’ti vuttaṃ, taṃ thinamiddhavinodanālokasaññaṃ sandhāya vuttaṃ, na dibbacakkhuñāṇālokanti veditabbaṃ. Ñāṇadassanappaṭilābhāyā ti dibbacakkhusaṅkhātassa ñāṇadassanassa paṭilābhāya. 

Imameva kāya ntiādīsu yaṃ vattabbaṃ siyā, taṃ sabbaṃ sabbākārena vitthārato visuddhimagge kāyagatāsatikammaṭṭhāne vuttaṃ. Kāmarāgappahānāyā ti pañcakāmaguṇikassa rāgassa pahānatthāya. Seyyathāpi passeyyā ti yathā passeyya. Sarīra nti matasarīraṃ. Sivathikāya chaḍḍita nti susāne apaviddhaṃ. Ekāhaṃ matassa assāti ekāhamataṃ . Dvīhaṃ matassa assāti dvīhamataṃ . Tīhaṃ matassa assāti tīhamataṃ . Bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena dhumātattā uddhumātaṃ, uddhumātameva uddhumātakaṃ . Paṭikūlattā vā kucchitaṃ uddhumātanti uddhumātakaṃ . Vinīlaṃ vuccati viparibhinnavaṇṇaṃ, vinīlameva vinīlakaṃ . Paṭikūlattā vā kucchitaṃ vinīlanti vinīlakaṃ . Maṃsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne nīlasāṭakapārutasseva chavasarīrassetaṃ adhivacanaṃ. Paribhinnaṭṭhānehi navahi vā vaṇamukhehi vissandamānaṃ pubbaṃ vipubbaṃ, vipubbameva vipubbakaṃ . Paṭikūlattā vā kucchitaṃ vipubbanti vipubbakaṃ. Vipubbakaṃ jātaṃ tathābhāvaṃ gatanti vipubbakajātaṃ . 

So imameva kāya nti so bhikkhu imaṃ attano kāyaṃ tena kāyena saddhiṃ ñāṇena upasaṃharati upaneti. Kathaṃ? Ayampi kho kāyo evaṃdhammo evaṃbhāvī evaṃanatīto ti. Idaṃ vuttaṃ hoti – āyu usmā viññāṇanti imesaṃ tiṇṇaṃ dhammānaṃ atthitāya ayaṃ kāyo ṭhānagamanādikhamo hoti, imesaṃ pana vigamā ayampi evaṃdhammo evaṃpūtikasabhāvoyevāti. Evaṃbhāvī ti evamevaṃ uddhumātādibhedo bhavissati. Evaṃ anatīto ti evaṃ uddhumātādibhāvaṃ anatikkanto. 

Khajjamāna nti udarādīsu nisīditvā udaramaṃsaoṭṭhamaṃsaakkhikamaṃsādīni luñcitvā luñcitvā khādiyamānaṃ. Samaṃsalohita nti sesāvasesamaṃsalohitayuttaṃ. Nimmaṃsalohitamakkhita nti maṃse khīṇepi lohitaṃ na sussati, taṃ sandhāya vuttaṃ – ‘‘nimmaṃsalohitamakkhita’’nti. Aññenā ti aññena disābhāgena. Hatthaṭṭhika nti catusaṭṭhibhedampi hatthaṭṭhikaṃ pāṭiyekkaṃ pāṭiyekkaṃ vippakiṇṇaṃ. Pādaṭṭhikā dīsupi eseva nayo. Terovassikānī ti atikkantasaṃvaccharāni. Pūtīnī ti abbhokāse ṭhitāni vātātapavuṭṭhisamphassena terovassikāneva pūtīni honti, antobhūmigatāni pana cirataraṃ tiṭṭhanti. Cuṇṇakajātānī ti cuṇṇavicuṇṇaṃ hutvā vippakiṇṇāni. Sabbattha so imamevā ti vuttanayena khajjamānādīnaṃ vasena yojanā kātabbā. Asmimānasamugghātāyā ti asmīti pavattassa navavidhassa mānassa samugghātatthāya. Anekadhātupaṭivedhāyā ti anekadhātūnaṃ paṭivijjhanatthāya. Satova abhikkamatī ti gacchanto satipaññāhi samannāgatova gacchati. Satova paṭikkamatī ti paṭinivattantopi satipaññāhi samannāgatova nivattati. Sesapadesupi eseva nayo. Satisampajaññāyā ti satiyā ca ñāṇassa ca atthāya. Iti imasmiṃ sutte satiñāṇāni missakāni kathitānīti. 

10. Anuttariyasuttavaṇṇanā 

30 . Dasame uccāvaca nti yaṃ kiñci mahantakhuddakaṃ, uccanīcaṃ vā. Hīna nti nihīnaṃ. Gamma nti gāmavāsikānaṃ dassanaṃ. Pothujjanika nti puthujjanānaṃ santakaṃ. Anariya nti na ariyaṃ na uttamaṃ na parisuddhaṃ. Anatthasaṃhita nti na atthasannissitaṃ. Na nibbidāyā ti na vaṭṭe nibbindanatthāya. Na virāgāyā ti na rāgādīnaṃ virajjanatthāya. Na nirodhāyā ti na rāgādīnaṃ appavattinirodhāya. Na upasamāyā ti na rāgādīnaṃ vūpasamanatthāya. Na abhiññāyā ti na abhijānanatthāya. Na sambodhāyā ti na sambodhisaṅkhātassa catumaggañāṇassa paṭivijjhanatthāya. Na nibbānāyā ti na nibbānassa sacchikiriyāya. 

Niviṭṭhasaddho ti patiṭṭhitasaddho. Niviṭṭhapemo ti patiṭṭhitapemo. Ekantagato ti ekantaṃ gato, acalappattoti attho. Abhippasanno ti ativiya pasanno. Etadānuttariya nti etaṃ anuttaraṃ. Hatthismimpi sikkhatī ti hatthinimittaṃ sikkhitabbaṃ hatthisippaṃ sikkhati. Sesapadesupi eseva nayo. Uccāvaca nti mahantakhuddakaṃ sippaṃ sikkhati. 

Upaṭṭhitā pāricariye ti pāricariyāya paccupaṭṭhitā. Bhāvayanti anussati nti anuttaraṃ anussatiṃ bhāventi. Vivekappaṭisaṃyutta nti nibbānanissitaṃ katvā. Khema nti nirupaddavaṃ. Amatagāmina nti nibbānagāminaṃ, ariyamaggaṃ bhāventīti attho. Appamāde pamoditā ti satiyā avippavāsasaṅkhāte appamāde āmoditā pamoditā. Nipakā ti nepakkena samannāgatā. Sīlasaṃvutā ti sīlena saṃvutā pihitā. Te ve kālena paccentī ti te ve yuttappayuttakāle jānanti. Yattha dukkhaṃ nirujjhatī ti yasmiṃ ṭhāne sakalaṃ vaṭṭadukkhaṃ nirujjhati, taṃ amataṃ mahānibbānaṃ te bhikkhū jānantīti. Imasmiṃ sutte cha anuttariyāni missakāni kathitānīti. 

Anuttariyavaggo tatiyo. 

4. Devatāvaggo 

1. Sekhasuttavaṇṇanā 

31 . Catutthassa paṭhame sekhassā ti sattavidhassa sekhassa. Puthujjane pana vattabbameva natthi. Parihānāyā ti uparūpariguṇaparihānāya. 

2-3. Aparihānasuttadvayavaṇṇanā 

32-33 . Dutiye satthugāravatā ti satthari garubhāvo. Dhammagāravatā ti navavidhe lokuttaradhamme garubhāvo. Saṅghagāravatā ti saṅghe garubhāvo. Sikkhāgāravatā ti tīsu sikkhāsu garubhāvo. Appamādagāravatā ti appamāde garubhāvo. Paṭisanthāragāravatā ti dhammāmisavasena duvidhe paṭisanthāre garubhāvo. Satthā garu assāti satthugaru . Dhammo garu assāti dhammagaru. Tibbagāravo ti bahalagāravo. Paṭisanthāre gāravo assāti paṭisanthāragāravo . Tatiye sappatisso ti sajeṭṭhako sagāravo. Hirottappaṃ panettha missakaṃ kathitaṃ. 

4. Mahāmoggallānasuttavaṇṇanā 

34 . Catutthe tisso nāma bhikkhū ti therasseva saddhivihāriko. Mahiddhiko mahānubhāvo ti ijjhanaṭṭhena mahatī iddhi assāti mahiddhiko. Anupharaṇaṭṭhena mahā ānubhāvo assāti mahānubhāvo. Cirassaṃ kho, mārisa moggallāna, imaṃ pariyāyamakāsī ti evarūpaṃ loke pakatiyā piyasamudāhāravacanaṃ hoti. Lokiyā hi cirassaṃ āgatampi anāgatapubbampi manāpajātiyaṃ āgataṃ disvā ‘‘kuto bhavaṃ āgato, cirassaṃ bhavaṃ āgato, kathaṃ te idhāgamanamaggo ñāto, kiṃ maggamūḷhosī’’tiādīni vadanti. Ayaṃ pana āgatapubbattāyeva evamāha. Thero hi kālena kālaṃ brahmalokaṃ gacchatiyeva. Tattha pariyāyamakāsī ti vāraṃ akāsi. Yadidaṃ idhāgamanāyā ti yo ayaṃ idhāgamanāya vāro, taṃ cirassaṃ akāsīti vuttaṃ hoti. Idamāsanaṃ paññatta nti mahārahaṃ brahmapallaṅkaṃ paññāpetvā evamāha. Aveccappasādenā ti adhigatena acalena maggappasādena. Imasmiṃ sutte sotāpattimaggañāṇaṃ kathitaṃ. 

5. Vijjābhāgiyasuttavaṇṇanā 

35 . Pañcame vijjābhāgiyā ti vijjākoṭṭhāsikā. Aniccasaññā ti aniccānupassanāñāṇe uppannasaññā. Anicce dukkhasaññā ti dukkhānupassanāñāṇe uppannasaññā. Dukkhe anattasaññā ti anattānupassanāñāṇe uppannasaññā. Pahānasaññā ti pahānānupassanāñāṇe uppannasaññā. Virāgasaññā ti virāgānupassanāñāṇe uppannasaññā. Nirodhasaññā ti nirodhānupassanāñāṇe uppannasaññā. 

6. Vivādamūlasuttavaṇṇanā 

36 . Chaṭṭhe vivādamūlānī ti vivādassa mūlāni. Kodhano ti kujjhanalakkhaṇena kodhena samannāgato. Upanāhī ti veraappaṭinissaggalakkhaṇena upanāhena samannāgato. Ahitāya dukkhāya devamanussāna nti dvinnaṃ bhikkhūnaṃ vivādo kathaṃ devamanussānaṃ ahitāya dukkhāya saṃvattati? Kosambakakkhandhake viya dvīsu bhikkhūsu vivādaṃ āpannesu tasmiṃ vihāre tesaṃ antevāsikā vivadanti, tesaṃ ovādaṃ gaṇhanto bhikkhunisaṅgho vivadati. Tato tesaṃ upaṭṭhākā vivadanti, atha manussānaṃ ārakkhadevatā dve koṭṭhāsā honti. Tathā dhammavādīnaṃ ārakkhadevatā dhammavādiniyo honti, adhammavādīnaṃ adhammavādiniyo. Tato ārakkhadevatānaṃ mittā bhummadevatā bhijjanti. Evaṃ paramparāya yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato yaṃ bahukehi gahitaṃ, taṃ gacchanti. Dhammaṃ vissajjetvā bahutarāva adhammaṃ gaṇhanti. Te adhammaṃ purakkhatvā viharantā apāye nibbattanti. Evaṃ dvinnaṃ bhikkhūnaṃ vivādo devamanussānaṃ ahitāya dukkhāya hoti. Ajjhattaṃ vā ti tumhākaṃ abbhantaraparisāya. Bahiddhā ti paresaṃ parisāya. 

Makkhī ti paresaṃ guṇamakkhanalakkhaṇena makkhena samannāgato. Paḷāsī ti yugaggāhalakkhaṇena paḷāsena samannāgato. Issukī ti parassa sakkārādīni issāyanalakkhaṇāya issāya samannāgato. Maccharī ti āvāsamacchariyādīhi samannāgato. Saṭho ti kerāṭiko. Māyāvī ti katapaṭicchādako. Pāpiccho ti asantasambhāvanicchako dussīlo. Micchādiṭṭhī ti natthikavādī, ahetuvādī, akiriyavādī. Sandiṭṭhiparāmāsī ti sayaṃ diṭṭhameva parāmasati. Ādhānaggāhī ti daḷhaggāhī. Duppaṭinissaggī ti na sakkā hoti gahitaṃ vissajjāpetuṃ. Imasmiṃ sutte vaṭṭameva kathitaṃ. 

7. Dānasuttavaṇṇanā 

37 . Sattame veḷukaṇḍakī ti veḷukaṇḍakanagaravāsinī. Chaḷaṅgasamannāgata nti chahi guṇaṅgehi samannāgataṃ. Dakkhiṇaṃ patiṭṭhāpetī ti dānaṃ deti. Pubbeva dānā sumano ti dānaṃ dassāmīti māsaḍḍhamāsato paṭṭhāya somanassappatto hoti. Ettha hi pubbecetanā dassāmīti cittuppādakālato paṭṭhāya ‘‘ito uṭṭhitena dānaṃ dassāmī’’ti khettaggahaṇaṃ ādiṃ katvā cintentassa labbhati. Dadaṃ cittaṃ pasādetī ti evaṃ vuttā muñcacetanā pana dānakāleyeva labbhati. Datvā attamano hotī ti ayaṃ pana aparacetanā aparāparaṃ anussarantassa labbhati. Vītarāgā ti vigatarāgā khīṇāsavā. Rāgavinayāya vā paṭipannā ti rāgavinayapaṭipadaṃ paṭipannā. Ukkaṭṭhadesanā cesā, na kevalaṃ pana khīṇāsavānaṃ, anāgāmi-sakadāgāmi-sotāpannānampi antamaso tadahupabbajitassa bhaṇḍagāhakasāmaṇerassāpi dinnā dakkhiṇā chaḷaṅgasamannāgatāva hoti. Sopi hi sotāpattimaggatthameva pabbajito. 

Yaññassa sampadā ti dānassa paripuṇṇatā. Saññatā ti sīlasaññamena saññatā. Sayaṃ ācamayitvānā ti attanāva hatthapāde dhovitvā mukhaṃ vikkhāletvā. Sakehi pāṇibhī ti attano hatthehi. Sayehītipi pāṭho. Saddho ti ratanattayaguṇe saddahanto. Muttena cetasā ti lābhamacchariyādīhi vimuttena cittena. Abyāpajjhaṃ sukhaṃ loka nti niddukkhaṃ uḷārasukhasomanassaṃ devalokaṃ. 

8. Attakārīsuttavaṇṇanā 

38 . Aṭṭhame addasaṃ vā assosiṃ vā ti akkhīni ummīletvā mā addasaṃ, asukasmiṃ nāma ṭhāne vasatīti mā assosiṃ, kathentassa vā vacanaṃ mā assosiṃ. Kathañhi nāmā ti kena nāma kāraṇena. Ārambhadhātū ti ārabhanavasena pavattavīriyaṃ. Nikkamadhātū ti kosajjato nikkhamanasabhāvaṃ vīriyaṃ. Parakkamadhātū ti parakkamasabhāvo. Thāmadhātū ti thāmasabhāvo. Ṭhitidhātū ti ṭhitisabhāvo. Upakkamadhātū ti upakkamasabhāvo. Sabbaṃ cetaṃ tena tenākārena pavattassa vīriyasseva nāmaṃ. 

9-10. Nidānasuttādivaṇṇanā 

39-40 . Navame kammāna nti vaṭṭagāmikammānaṃ. Samudayāyā ti piṇḍakaraṇatthāya. Nidāna nti paccayo. Lobhajenā ti lobhato jātena. Na paññāyantī ti ‘‘evarūpena kammena nibbattā’’ti na dissanti. Sukkapakkhe kammāna nti vivaṭṭagāmikammānaṃ. Iti imasmiṃ sutte vaṭṭavivaṭṭaṃ kathitaṃ. Dasame niculavane ti mahāmucalindavane. Saddhammo ti sāsanasaddhammo. 

11. Dārukkhandhasuttavaṇṇanā 

41 . Ekādasame cetovasippatto ti cittavasibhāvaṃ patto. Pathavītveva adhimucceyyā ti thaddhākāraṃ pathavīdhātūti sallakkheyya. Yaṃ nissāyā ti yaṃ vijjamānaṃ thaddhākāraṃ pathavīdhātuṃ nissāya amuṃ dārukkhandhaṃ pathavītveva adhimucceyya, sā ettha pathavīdhātu atthīti. Iminā nayena sesapadānipi veditabbāni. Yatheva hi tasmiṃ thaddhākārā pathavīdhātu atthi, evaṃ yūsākārā āpodhātu, uṇhākārā tejodhātu, vitthambhanākārā vāyodhātu, rattavaṇṇamhi sāre padumapupphavaṇṇā subhadhātu, pūtibhūte cuṇṇe ceva pheggupapaṭikāsu ca amanuññavaṇṇā asubhadhātu, taṃ nissāya amuṃ dārukkhandhaṃ asubhantveva adhimucceyya sallakkheyyāti. Imasmiṃ sutte missakavihāro nāma kathito. 

12. Nāgitasuttavaṇṇanā 

42 . Dvādasame gāmantavihāri nti gāmantasenāsanavāsiṃ. Samāhitaṃ nisinna nti tasmiṃ gāmantasenāsane samādhiṃ appetvā nisinnaṃ. Idānima nti idāni imaṃ. Samādhimhā cāvessatī ti samādhito uṭṭhāpessati. Na attamano homī ti na sakamano homi. Pacalāyamāna nti niddāyamānaṃ. Ekatta nti ekasabhāvaṃ, ekaggatābhūtaṃ araññasaññaṃyeva citte karissatīti attho. Anurakkhissatī ti anuggaṇhissati. Avimuttaṃ vā cittaṃ vimocessatī ti aññasmiṃ kāle avimuttaṃ cittaṃ idāni pañcahi vimuttīhi vimocayissati. Riñcatī ti vajjeti vissajjeti. Paṭipaṇāmetvā ti panuditvā vissajjetvā. Uccārapassāvakammāyā ti uccārapassāvakaraṇatthāya. Iminā ettakena ṭhānena satthārā araññasenāsanassa vaṇṇo kathito. Suttassa pana paṭhamakoṭṭhāse yaṃ vattabbaṃ, taṃ heṭṭhā vuttamevāti. 

Devatāvaggo catuttho. 

5. Dhammikavaggo 

1. Nāgasuttavaṇṇanā 

43 . Pañcamassa paṭhame āyasmatā ānandena saddhi nti idaṃ ‘‘āyāmānandā’’ti theraṃ āmantetvā gatattā vuttaṃ, satthā pana anūnehi pañcahi bhikkhusatehi parivuto tattha agamāsīti veditabbo. Tenupasaṅkamī ti teheva pañcahi bhikkhusatehi parivuto upasaṅkami. Parisiñcitvā ti vohāravacanametaṃ, nhāyitvāti attho. Pubbāpayamāno ti rattadupaṭṭaṃ nivāsetvā uttarāsaṅgacīvaraṃ dvīhi hatthehi gahetvā pacchimalokadhātuṃ piṭṭhito katvā puratthimalokadhātuṃ abhimukho vodakabhāvena gattāni pubbasadisāni kurumāno aṭṭhāsīti attho. Bhikkhusaṅghopi tena tena ṭhānena otaritvā nhatvā paccuttaritvā satthāraṃyeva parivāretvā aṭṭhāsi. Iti tasmiṃ samaye ākāsato patamānaṃ rattasuvaṇṇakuṇḍalaṃ viya sūriyo pacchimalokadhātuṃ paṭipajji, parisuddharajatamaṇḍalo viya pācīnalokadhātuto cando abbhuggañchi, majjhaṭṭhānepi pañcabhikkhusataparivāro sammāsambuddho chabbaṇṇabuddharasmiyo vissajjetvā pubbakoṭṭhakanadītīre lokaṃ alaṅkurumāno aṭṭhāsi. 

Tena kho pana samayena…pe… seto nāma nāgo ti setavaṇṇatāya evaṃ laddhanāmo hatthināgo. Mahātūriyatāḷitavāditenā ti mahantena tūriyatāḷitavāditena. Tattha paṭhamaṃ saṅghaṭṭanaṃ tāḷitaṃ nāma hoti, tato paraṃ vāditaṃ. Jano ti hatthidassanatthaṃ sannipatitamahājano. Disvā evamāhā ti aṅgapaccaṅgāni ghaṃsitvā nhāpetvā uttāretvā bahitīre ṭhapetvā gattāni vodakāni katvā hatthālaṅkārena alaṅkataṃ taṃ mahānāgaṃ disvā idaṃ ‘‘abhirūpo vata, bho’’ti pasaṃsāvacanamāha. Kāyupapanno ti sarīrasampattiyā upapanno, paripuṇṇaṅgapaccaṅgoti attho. Āyasmā udāyī ti paṭisambhidāppatto kāḷudāyitthero. Etadavocā ti taṃ mahājanaṃ hatthissa vaṇṇaṃ bhaṇantaṃ disvā ‘‘ayaṃ jano ahetukapaṭisandhiyaṃ nibbattahatthino vaṇṇaṃ katheti, na buddhahatthissa. Ahaṃ dāni iminā hatthināgena upamaṃ katvā buddhanāgassa vaṇṇaṃ kathessāmī’’ti cintetvā etaṃ ‘‘hatthimeva nu kho, bhante’’tiādivacanaṃ avoca. Tattha mahanta nti ārohasampannaṃ. Brahanta nti pariṇāhasampannaṃ. Evamāhā ti evaṃ vadati. Atha bhagavā yasmā ayaṃ nāgasaddo hatthimhiceva assagoṇauragarukkhamanussesu cāpi pavattati, tasmā hatthimpi kho tiādimāha. 

Āgu nti pāpakaṃ lāmakaṃ akusaladhammaṃ. Tamahaṃ nāgoti brūmī ti taṃ ahaṃ imehi tīhi dvārehi dasannaṃ akusalakammapathānaṃ dvādasannañca akusalacittānaṃ akaraṇato nāgoti vadāmi. Ayañhi na āguṃ karotīti iminā atthena nāgo. Imāhi gāthāhi anumodāmī ti imāhi catusaṭṭhipadāhi soḷasahi gāthāhi anumodāmi abhinandāmi. 

Manussabhūta nti devādibhāvaṃ anupagantvā manussameva bhūtaṃ. Attadanta nti attanāyeva dantaṃ, na aññehi damathaṃ upanītaṃ. Bhagavā hi attanā uppāditeneva maggadamathena cakkhutopi danto, sotatopi, ghānatopi, jivhātopi, kāyatopi, manatopīti imesu chasu ṭhānesu danto santo nibbuto parinibbuto. Tenāha – ‘‘attadanta’’nti. Samāhita nti duvidhenāpi samādhinā samāhitaṃ. Iriyamāna nti viharamānaṃ. Brahmapathe ti seṭṭhapathe, amatapathe, nibbānapathe. Cittassūpasame rata nti paṭhamajjhānena pañca nīvaraṇāni vūpasametvā, dutiyajjhānena vitakkavicāre, tatiyajjhānena pītiṃ, catutthajjhānena sukhadukkhaṃ vūpasametvā tasmiṃ cittassūpasame rataṃ abhirataṃ. 

Namassantī ti kāyena namassanti, vācāya namassanti, manasā namassanti, dhammānudhammapaṭipattiyā namassanti, sakkaronti garuṃ karonti. Sabbadhammānapāragu nti sabbesaṃ khandhāyatanadhātudhammānaṃ abhiññāpāragū, pariññāpāragū, pahānapāragū, bhāvanāpāragū, sacchikiriyāpāragū, samāpattipāragūti chabbidhena pāragamanena pāragataṃ pārappattaṃ matthakappattaṃ. Devāpi taṃ namassantī ti dukkhappattā subrahmadevaputtādayo sukhappattā ca sabbeva dasasahassacakkavāḷavāsino devāpi tumhe namassanti. Iti me arahato suta nti iti mayā catūhi kāraṇehi arahāti laddhavohārānaṃ tumhākaṃyeva santike sutanti dīpeti. 

Sabbasaṃyojanātīta nti sabbāni dasavidhasaṃyojanāni atikkantaṃ. Vanā nibbanamāgata nti kilesavanato nibbanaṃ kilesavanarahitaṃ nibbānaṃ āgataṃ sampattaṃ. Kāmehi nekkhammarata nti duvidhehi kāmehi nikkhantattā pabbajjā aṭṭha samāpattiyo cattāro ca ariyamaggā kāmehi nekkhammaṃ nāma, tattha rataṃ abhirataṃ. Muttaṃ selāva kañcana nti seladhātuto muttaṃ kañcanasadisaṃ. 

Sabbe accarucī ti sabbasatte atikkamitvā pavattaruci. Aṭṭhamakañhi atikkamitvā pavattarucitāya sotāpanno accaruci nāma, sotāpannaṃ atikkamitvā pavattarucitāya sakadāgāmī…pe… khīṇāsavaṃ atikkamitvā pavattarucitāya paccekasambuddho, paccekasambuddhaṃ atikkamitvā pavattarucitāya sammāsambuddho accaruci nāma. Himavāvaññe siluccaye ti yathā himavā pabbatarājā aññe pabbate atirocati, evaṃ atirocatīti attho. Saccanāmo ti tacchanāmo bhūtanāmo āguṃ akaraṇeneva nāgoti evaṃ avitathanāmo. 

Soracca nti sucisīlaṃ. Avihiṃsā ti karuṇā ca karuṇāpubbabhāgo ca. Pādā nāgassa te duve ti te buddhanāgassa duve purimapādā. 

Tapo ti dhutasamādānaṃ. Brahmacariya nti ariyamaggasīlaṃ. Caraṇā nāgassa tyāpare ti te buddhanāgassa apare dve pacchimapādā. Saddhāhattho ti saddhāmayāya soṇḍāya samannāgato. Upekkhāsetadantavā ti chaḷaṅgupekkhāmayehi setadantehi samannāgato. 

Sati gīvā ti yathā nāgassa aṅgapaccaṅgasmiṃ sirājālānaṃ gīvā patiṭṭhā, evaṃ buddhanāgassa soraccādīnaṃ dhammānaṃ sati. Tena vuttaṃ – ‘‘sati gīvā’’ti. Siro paññā ti yathā hatthināgassa siro uttamaṅgo, evaṃ buddhanāgassa sabbaññutañāṇaṃ. Tena hi so sabbadhamme jānāti. Tena vuttaṃ – ‘‘siro paññā’’ti. Vīmaṃsā dhammacintanā ti yathā hatthināgassa aggasoṇḍo vīmaṃsā nāma hoti. So tāya thaddhamudukaṃ khāditabbākhāditabbañca vīmaṃsati, tato pahātabbaṃ pajahati, ādātabbaṃ ādiyati, evameva buddhanāgassa dhammakoṭṭhāsaparicchedakañāṇasaṅkhātā dhammacintanā vīmaṃsā. Tena hi ñāṇena so bhabbābhabbe jānāti. Tena vuttaṃ – ‘‘vīmaṃsā dhammacintanā’’ti . Dhammakucchisamātapo ti dhammo vuccati catutthajjhānasamādhi, kucchiyeva samātapo kucchisamātapo. Samātapo nāma samātapanaṭṭhānaṃ. Dhammo kucchisamātapo assāti dhammakucchisamātapo. Catutthajjhānasamādhismiṃ ṭhitassa hi te te iddhividhādidhammā ijjhanti, tasmā so kucchisamātapoti vutto. Viveko ti kāyacittaupadhiviveko. Yathā nāgassa vāladhi makkhikā vāreti, evaṃ tathāgatassa viveko gahaṭṭhapabbajite vāreti. Tasmā so vāladhī ti vutto. 

Jhāyī ti duvidhena jhānena jhāyī. Assāsarato ti nāgassa hi assāsapassāsā viya buddhanāgassa phalasamāpatti, tattha rato, assāsapassāsehi viya tāya vinā na vattatīti attho. Sabbattha saṃvuto ti sabbadvāresu saṃvuto. Anavajjānī ti sammāājīvena uppannabhojanāni. Sāvajjānī ti pañcavidhamicchājīvavasena uppannabhojanāni. 

Aṇuṃthūla nti khuddakañca mahantañca. Sabbaṃ chetvāna bandhana nti sabbaṃ dasavidhampi saṃyojanaṃ chinditvāna. Nupalippati lokenā ti lokena saddhiṃ taṇhāmānadiṭṭhilepehi na lippati. Mahāginī ti mahāaggi. Viññūhi desitā ti idha paṭisambhidāppatto kāḷudāyittherova viññū paṇḍito, tena desitāti attho. Viññassanti mahānāgā, nāgaṃ nāgena desita nti udāyittheranāgena desitaṃ buddhanāgaṃ itare khīṇāsavā nāgā vijānissanti. 

Sarīraṃ vijahaṃ nāgo, parinibbissatī ti bodhipallaṅke kilesaparinibbānena parinibbuto, yamakasālantare anupādisesāya nibbānadhātuyā parinibbāyissati. Evaṃ paṭisambhidāppatto udāyitthero soḷasahi gāthāhi catusaṭṭhiyā padehi dasabalassa vaṇṇaṃ kathento desanaṃ niṭṭhāpesi . Bhagavā anumodi. Desanāvasāne caturāsītipāṇasahassāni amatapānaṃ piviṃsūti. 

2. Migasālāsuttavaṇṇanā 

44 . Dutiye kathaṃ kathaṃ nāmā ti kena kena kāraṇena. Aññeyyo ti ājānitabbo. Yatra hi nāmā ti yasmiṃ nāma dhamme. Samasamagatikā ti samabhāveneva samagatikā. Bhavissantī ti jātā. Sakadāgāmipatto tusitaṃ kāyaṃ upapanno ti sakadāgāmipuggalo hutvā tusitabhavaneyeva nibbatto. Kathaṃ kathaṃ nāmā ti kena kena nu kho kāraṇena, kiṃ nu kho jānitvā desito, udāhu ajānitvāti. Thero kāraṇaṃ ajānanto evaṃ kho panetaṃ bhagini bhagavatā byākata nti āha. 

Ammakā ammakapaññā ti itthī hutvā itthisaññāya eva samannāgatā. Ke ca purisapuggalaparopariyañāṇe ti ettha purisapuggalaparopariyañāṇaṃ vuccati purisapuggalānaṃ tikkhamuduvasena indriyaparopariyañāṇaṃ. Tasmā kā ca bālā migasālā, ke ca purisapuggalānaṃ indriyaparopariyañāṇe appaṭihatavisayā sammāsambuddhā, ubhayametaṃ dūre suvidūreti ayamettha saṅkhepo. 

Idāni migasālāya attano dūrabhāvaṃ dassento chayime, ānandā tiādimāha. Sorato hotī ti pāpato suṭṭhu orato virato hoti. Suratotipi pāṭho. Abhinandanti sabrahmacārī ekattavāsenā ti tena saddhiṃ ekatovāsena sabrahmacārī abhinandanti tussanti. Ekantavāsenātipi pāṭho, satatavāsenāti attho. Savanenapi akataṃ hotī ti sotabbayuttakaṃ asutaṃ hoti. Bāhusaccenapi akataṃ hotī ti ettha bāhusaccaṃ vuccati vīriyaṃ, vīriyena kattabbayuttakaṃ akataṃ hotīti attho. Diṭṭhiyāpi appaṭividdhaṃ hotī ti diṭṭhiyā paṭivijjhitabbaṃ appaṭividdhaṃ hoti. Sāmāyikampi vimuttiṃ na labhatī ti kālānukālaṃ dhammassavanaṃ nissāya pītipāmojjaṃ na labhati. Hānagāmīyeva hotī ti parihānimeva gacchati. 

Pamāṇikā ti puggalesu pamāṇaggāhakā. Paminantī ti pametuṃ tuletuṃ ārabhanti. Eko hīno ti eko guṇehi hīno. Eko paṇīto ti eko guṇehi paṇīto. Taṃ hī ti taṃ pamāṇakaraṇaṃ. 

Abhikkantataro ti sundarataro. Paṇītataro ti uttamataro. Dhammasoto nibbahatī ti sūraṃ hutvā pavattamānavipassanāñāṇaṃ nibbahati, ariyabhūmiṃ sampāpeti. Tadantaraṃ ko jāneyyā ti taṃ antaraṃ taṃ kāraṇaṃ aññatra tathāgatena ko jāneyyāti attho. 

Kodhamāno ti kodho ca māno ca. Lobhadhammā ti lobhoyeva. Vacīsaṅkhārā ti ālāpasallāpavasena vacanāneva. Yo vā panassa mādiso ti yo vā pana aññopi mayā sadiso sammāsambuddhoyeva assa, so puggalesu pamāṇaṃ gaṇheyyāti attho. Khaññatī ti guṇakhaṇanaṃ pāpuṇāti. Ime kho, ānanda, cha puggalā ti dve soratā, dve adhigatakodhamānalobhadhammā, dve adhigatakodhamānavacīsaṅkhārāti ime cha puggalā. Gati nti ñāṇagatiṃ. Ekaṅgahīnā ti ekekena guṇaṅgena hīnā. Pūraṇo sīlena visesī ahosi, isidatto paññāya. Pūraṇassa sīlaṃ isidattassa paññāṭhāne ṭhitaṃ, isidattassa paññā pūraṇassa sīlaṭṭhāne ṭhitāti. 

3. Iṇasuttavaṇṇanā 

45 . Tatiye dāliddiya nti daliddabhāvo. Kāmabhogino ti kāme bhuñjanakasattassa. Assako ti attano santakena rahito. Anāḷhiko ti na aḍḍho. Iṇaṃ ādiyatī ti jīvituṃ asakkonto iṇaṃ ādiyati. Vaḍḍhiṃ paṭissuṇātī ti dātuṃ asakkonto vaḍḍhiṃ dassāmīti paṭijānāti. Anucarantipi na nti parisamajjhagaṇamajjhādīsu ātapaṭhapanapaṃsuokiraṇādīhi vippakāraṃ pāpento pacchato pacchato anubandhanti. Saddhā natthī ti okappanakasaddhāmattakampi natthi. Hirī natthī ti hirīyanākāramattakampi natthi. Ottappaṃ natthī ti bhāyanākāramattakampi natthi. Vīriyaṃ natthī ti kāyikavīriyamattakampi natthi. Paññā natthī ti kammassakatapaññāmattakampi natthi. Iṇādānasmiṃ vadāmī ti iṇaggahaṇaṃ vadāmi. Mā maṃ jaññū ti mā maṃ jānātu. 

Dāliddiyaṃ dukkha nti dhanadaliddabhāvo dukkhaṃ. Kāmalābhābhijappina nti kāmalābhaṃ patthentānaṃ. Pāpakammavinibbayo ti pāpakammavaḍḍhako. Saṃsappatī ti paripphandati. Jāna nti jānanto. Yassa vippaṭisārajā ti ye assa vippaṭisārato jātā. Yonimaññatara nti ekaṃ tiracchānayoniṃ. Dadaṃ cittaṃ pasādaya nti cittaṃ pasādento dadamāno. 

Kaṭaggāho ti jayaggāho, anaparādhaggāho hoti. Gharamesino ti gharāvāsaṃ pariyesantassa vasamānassa vā. Cāgo puññaṃ pavaḍḍhatī ti cāgoti saṅkhaṃ gataṃ puññaṃ vaḍḍhati. Cāgā puññanti vā pāṭho. Patiṭṭhitā ti patiṭṭhitasaddhā nāma sotāpannassa saddhā. Hirimano ti hirisampayuttacitto. Nirāmisaṃ sukha nti tīṇi jhānāni nissāya uppajjanakasukhaṃ. Upekkha nti catutthajjhānupekkhaṃ. Āraddhavīriyo ti paripuṇṇapaggahitavīriyo. Jhānāni upasampajjā ti cattāri jhānāni patvā. Ekodi nipako sato ti ekaggacitto kammassakatañāṇasatīhi ca samannāgato. 

Evaṃ ñatvā yathābhūta nti evaṃ ettakaṃ kāraṇaṃ yathāsabhāvaṃ jānitvā. Sabbasaṃyojanakkhaye ti nibbāne. Sabbaso ti sabbākārena. Anupādāyā ti aggahetvā. Sammā cittaṃ vimuccatī ti idaṃ vuttaṃ hoti – sabbasaṃyojanakkhayasaṅkhāte nibbāne sabbaso anupādiyitvā sammā hetunā nayena maggacittaṃ vimuccati. ‘‘Etaṃ ñatvā yathābhūtaṃ, sabbasaṃyojanakkhaya’’ntipi pāḷiyaṃ likhitaṃ, tassa etaṃ sabbasaṃyojanakkhayasaṅkhātaṃ nibbānaṃ yathābhūtaṃ ñatvāti attho. Purimapacchimehi pana saddhiṃ na ghaṭīyati. 

Tassa sammā vimuttassā ti tassa sammā vimuttassa khīṇāsavassa. Ñāṇaṃ hotī ti paccavekkhaṇañāṇaṃ hoti. Tādino ti taṃsaṇṭhitassa. Akuppā ti akuppārammaṇattā kuppakāraṇānaṃ kilesānañca abhāvena akuppā. Vimuttī ti maggavimuttipi phalavimuttipi. Bhavasaṃyojanakkhaye ti bhavasaṃyojanakkhayasaṅkhāte nibbāne bhavasaṃyojanānañca khayante uppannā. Etaṃ kho paramaṃ ñāṇa nti etaṃ maggaphalañāṇaṃ paramañāṇaṃ nāma. Sukhamanuttara nti etadeva maggaphalasukhaṃ anuttaraṃ sukhaṃ nāma. Āṇaṇyamuttama nti sabbesaṃ aṇaṇānaṃ khīṇāsavo uttamaaṇaṇo , tasmā arahattaphalaṃ āṇaṇyamuttamanti arahattaphalena desanāya kūṭaṃ gaṇhi. Imasmiñca sutte vaṭṭameva kathetvā gāthāsu vaṭṭavivaṭṭaṃ kathitanti. 

4. Mahācundasuttavaṇṇanā 

46 . Catutthe cetīsū ti cetiraṭṭhe. Sayaṃjātiya nti evaṃnāmake nigame. Mahācundo ti dhammasenāpatissa kaniṭṭhabhātiko. Dhamme yogo anuyogo etesanti dhammayogā . Dhammakathikānaṃ etaṃ nāmaṃ. Jhāyantīti jhāyī. Apasādentī ti ghaṭṭenti hiṃsanti. Jhāyantī ti cintenti. Pajjhāyantī tiādīni upasaggavasena vaḍḍhitāni. Kimime jhāyantī ti kiṃ nāma ime jhāyanti. Kintime jhāyantī ti kimatthaṃ ime jhāyanti. Kathaṃ ime jhāyantī ti kena kāraṇena ime jhāyanti. Amataṃ dhātuṃ kāyena phusitvā viharantī ti maraṇavirahitaṃ nibbānadhātuṃ sandhāya kammaṭṭhānaṃ gahetvā viharantā anukkamena taṃ nāmakāyena phusitvā viharanti. Gambhīraṃ atthapada nti guḷhaṃ paṭicchannaṃ khandhadhātuāyatanādiatthaṃ. Paññāya ativijjha passantī ti sahavipassanāya maggapaññāya paṭivijjhitvā passanti. Imasmiṃ panatthe sammasanapaṭivedhapaññāpi uggahaparipucchāpaññāpi vaṭṭatiyevāti. 

5-6. Sandiṭṭhikasuttadvayavaṇṇanā 

47-48 . Pañcame santaṃ vā ajjhatta nti niyakajjhatte vijjamānaṃ. Lobho tiādīhi tīṇi akusalamūlāni dassitāni. Lobhadhammā tiādīhi taṃsampayuttakā dhammā. Chaṭṭhe kāyasandosa nti kāyadvārassa dussanākāraṃ. Sesadvayepi eseva nayo. Imesu dvīsu suttesu paccavekkhaṇāva kathitā. 

7. Khemasuttavaṇṇanā 

49 . Sattame vusitavā ti vutthabrahmacariyavāso. Katakaraṇīyo ti catūhi maggehi kattabbaṃ katvā ṭhito. Ohitabhāro ti khandhabhāraṃ kilesabhāraṃ abhisaṅkhārabhārañca otāretvā ṭhito. Anuppattasadattho ti sadattho vuccati arahattaṃ, taṃ pattoti attho. Parikkhīṇabhavasaṃyojano ti khīṇabhavabandhano. Sammadaññā vimutto ti sammā hetunā kāraṇena jānitvā vimutto. Tassa na evaṃ hoti atthi me seyyoti vā tiādīhi seyyassa seyyohamasmīti mānādayo tayo mānā paṭikkhittā. Na hi khīṇāsavassa ‘‘atthi mayhaṃ seyyo, atthi sadiso, atthi hīno’’ti māno hoti. Natthi me seyyo tiādīhipi teyeva paṭikkhittā. Na hi khīṇāsavassa ‘‘ahameva seyyo, ahaṃ sadiso, ahaṃ hīno, aññe seyyādayo natthī’’ti evaṃ māno hoti. 

Acirapakkantesū ti arahattaṃ byākaritvā aciraṃyeva pakkantesu. Aññaṃ byākarontī ti arahattaṃ kathenti. Hasamānakā maññe aññaṃ byākarontī ti hasamānā viya kathenti. Vighātaṃ āpajjantī ti dukkhaṃ āpajjanti. 

Na ussesu na omesu, samatte nopanīyare ti ettha ussā ti ussitatā seyyapuggalā. Omā ti hīnā. Samatto ti sadiso. Iti imesu tīsupi seyyahīnasadisesu khīṇāsavā mānena na upanīyare, na upanenti, na upagacchantīti attho. Khīṇā jātī ti khīṇā tesaṃ jāti. Vusitaṃ brahmacariya nti vutthaṃ maggabrahmacariyaṃ. Caranti saṃyojanavippamuttā ti sabbasaṃyojanehi vimuttā hutvā caranti. Suttepi gāthāyampi khīṇāsavo kathito. 

8. Indriyasaṃvarasuttavaṇṇanā 

50 . Aṭṭhame hatūpanisaṃ hotī ti hatūpanissayaṃ hoti. Sīlavipannassā ti vipannasīlassa. Yathābhūtañāṇadassana nti taruṇavipassanāñāṇaṃ. Nibbidāvirāgo ti ettha nibbidā balavavipassanā, virāgo ariyamaggo. Vimuttiñāṇadassana nti ettha vimuttī ti arahattaphalaṃ, ñāṇadassana nti paccavekkhaṇañāṇaṃ. Upanissayasampannaṃ hotī ti sampannaupanissayaṃ hoti. Imasmiṃ sutte sīlānurakkhaṇaindriyasaṃvaro kathito. 

9. Ānandasuttavaṇṇanā 

51 . Navame kittāvatā ti kittakena. Assutañcevā ti aññasmiṃ kāle assutapubbaṃ. Na sammosaṃ gacchantī ti vināsaṃ na gacchanti. Cetaso samphuṭṭhapubbā ti cittena phusitapubbā. Samudācarantī ti manodvāre caranti. Aviññātañca vijānātī ti aññasmiṃ kāle aviññātakāraṇaṃ jānāti. Pariyāpuṇātī ti vaḷañjeti katheti. Desetī ti pakāseti. Paraṃ vācetī ti paraṃ uggaṇhāpeti. 

Āgatāgamā ti dīghādīsu yo koci āgamo āgato etesanti āgatāgamā. Dhammadharā ti suttantapiṭakadharā. Vinayadharā ti vinayapiṭakadharā. Mātikādharā ti dvepātimokkhadharā. Paripucchatī ti anusandhipubbāparaṃ pucchati. Paripañhatī ti idañcidañca pucchissāmīti paritulati paricchindati. Idaṃ, bhante, katha nti, bhante, idaṃ anusandhipubbāparaṃ kathaṃ hotīti pucchati. Imassa kvattho ti imassa bhāsitassa ko atthoti pucchati. Avivaṭa nti avivaritaṃ. Vivarantī ti pākaṭaṃ karonti. Kaṅkhāṭhāniyesū ti kaṅkhāya kāraṇabhūtesu. Tattha yasmiṃ dhamme kaṅkhā uppajjati, sveva kaṅkhāṭhāniyo nāmāti veditabbo. 

10. Khattiyasuttavaṇṇanā 

52 . Dasame bhogādhippāyā ti bhogasaṃharaṇatthaṃ ṭhapitādhippāyā pavattaajjhāsayā. Paññūpavicārā ti paññavanto bhaveyyāmāti evaṃ paññatthāya pavattūpavicārā. Ayameva nesaṃ vicāro citte upavicarati. Balādhiṭṭhānā ti balakāyādhiṭṭhānā. Balakāyañhi laddhā te laddhapatiṭṭhā nāma honti. Pathavibhinivesā ti pathavisāmino bhavissāmāti evaṃ pathaviatthāya katacittābhinivesā. Issariyapariyosānā ti rajjābhisekapariyosānā. Abhisekañhi patvā te pariyosānappattā nāma honti. Iminā nayena sabbattha attho veditabbo. 

Sesapadesu panettha ayamadhippāyo – brāhmaṇā tāva mante labhitvā laddhapatiṭṭhā nāma honti, gahapatikā yaṃkiñci sippaṃ, itthī kuladāyajjasāmikaṃ puttaṃ, corā yaṃkiñci āvudhasatthaṃ , samaṇā sīlaparipuṇṇā laddhapatiṭṭhā nāma honti. Tasmā mantādhiṭṭhānā tiādīni vuttāni. 

Brāhmaṇānañca ‘‘yaññaṃ yajissāmā’’ti cittaṃ abhinivisati, brahmaloke patte pariyosānappattā nāma honti. Tasmā te yaññābhinivesā brahmalokapariyosānā ti vuttā. Kammantakaraṇatthāya mano etesaṃ abhinivisatīti kammantābhinivesā . Kamme niṭṭhite pariyosānappattā nāma hontīti niṭṭhitakammantapariyosānā . 

Purisādhippāyā ti purisesu pavattaajjhāsayā. Alaṅkāratthāya mano upavicarati etissāti alaṅkārūpavicārā . Asapattī hutvā ekikāva ghare vaseyyanti evamassā cittaṃ abhinivisatīti asapattībhinivesā . Gharāvāsissariye laddhe pariyosānappattā nāma hontīti issariyapariyosānā. 

Parabhaṇḍassa ādāne adhippāyo etesanti ādānādhippāyā . Gahane nilīyanaṭṭhāne etesaṃ mano upavicaratīti gahanūpavicārā . Andhakāratthāya etesaṃ cittaṃ abhinivisatīti andhakārābhinivesā . Adassanappattā pariyosānappattā hontīti adassanapariyosānā . 

Adhivāsanakkhantiyañca sucibhāvasīle ca adhippāyo etesanti khantisoraccādhippāyā . Akiñcanabhāve niggahaṇabhāve cittaṃ etesaṃ abhinivisatīti ākiñcaññābhinivesā . Nibbānappattā pariyosānappattā hontīti nibbānapariyosānā . 

11. Appamādasuttavaṇṇanā 

53 . Ekādasame samadhiggayhā ti suṭṭhu gaṇhitvā. Jaṅgalānaṃ pāṇāna nti pathavītalacārīnaṃ sapādakapāṇānaṃ. Padajātānī ti padāni. Samodhānaṃ gacchantī ti odhānaṃ upanikkhepaṃ gacchanti. Aggamakkhāyatī ti seṭṭhaṃ akkhāyati. Pabbajalāyako ti pabbajatiṇacchedako. Odhunātī ti heṭṭhā mukhaṃ dhunāti. Nidhunātī ti ubhohi passehi dhunāti. Nicchādetī ti bāhāya vā paharati, rukkhe vā paharati. Ambapiṇḍiyā ti ambaphalapiṇḍiyā. Vaṇṭūpanibandhanānī ti vaṇṭe upanibandhanāni , vaṇṭe vā patiṭṭhitāni. Tadanvayāni bhavantī ti vaṇṭānuvattakāni bhavanti, ambapiṇḍidaṇḍakānuvattakāni bhavantītipi attho. Khuddarājāno ti khuddakarājāno, pakatirājāno vā. 

12. Dhammikasuttavaṇṇanā 

54 . Dvādasame sabbaso ti sabbesu. Sattasu vihāresū ti sattasu pariveṇesu. Paribhāsatī ti paribhavati bhayaṃ upadaṃseti. Vihiṃsatī ti viheṭheti. Vitudatī ti vijjhati. Roseti vācāyā ti vācāya ghaṭṭeti. Pakkamantī ti disā pakkamanti. Na saṇṭhahantī ti nappatiṭṭhahanti. Riñcantī ti chaḍḍenti vissajjenti. Pabbājeyyāmā ti nīhareyyāma. Handā ti vavassaggatthe nipāto. Ala nti yuttametaṃ, yaṃ taṃ pabbājeyyunti attho. Kiṃ te iminā ti kiṃ tava iminā jātibhūmiyaṃ vāsena. Tīradassiṃ sakuṇa nti disākākaṃ. Muñcantī ti disādassanatthaṃ vissajjenti. Sāmantā ti avidūre. Samantātipi pāṭho, samantatoti attho. Abhiniveso ti pattharitvā ṭhitasākhānaṃ niveso. Mūlasantānakāna nti mūlānaṃ niveso. 

Āḷhakathālikā ti taṇḍulāḷhakassa bhattapacanathālikā. Khuddaṃ madhu nti khuddamakkhikāhi kataṃ daṇḍakamadhuṃ. Anelaka nti niddosaṃ. Na ca sudaṃ aññamaññassa phalāni hiṃsantī ti aññamaññassa koṭṭhāse phalāni na hiṃsanti. Attano koṭṭhāsehi mūlaṃ vā tacaṃ vā pattaṃ vā chindanto nāma natthi, attano attano sākhāya heṭṭhā patitāneva paribhuñjanti. Aññassa koṭṭhāsato aññasa koṭṭhāsaṃ parivattitvā gatampi ‘‘na amhākaṃ sākhāya phala’’nti ñatvā no khādanti. Yāvadatthaṃ bhakkhitvā ti kaṇṭhappamāṇena khāditvā. Sākhaṃ bhañjitvā ti chattappamāṇamattaṃ chinditvā chāyaṃ katvā pakkāmi. Yatra hi nāmā ti yo hi nāma. Pakkamissatī ti pakkanto. Nādāsī ti devatāya ānubhāvena phalameva na gaṇhi. Evañhi sā adhiṭṭhāsi. 

Tenupasaṅkamī ti janapadavāsīhi gantvā, ‘‘mahārāja, rukkho phalaṃ na gaṇhi, amhākaṃ nu kho doso tumhāka’’nti vutte ‘‘neva mayhaṃ doso atthi, na jānapadānaṃ, amhākaṃ vijite adhammo nāma na vattati, kena nu kho kāraṇena rukkho na phalito, sakkaṃ upasaṅkamitvā pucchissāmī’’ti cintetvā yena sakko devānamindo tenupasaṅkami. Pavattesī ti parivattesi. Ummūlamakāsī ti uddhaṃmūlaṃ akāsi. Api nu tva nti api nu tava. Aṭṭhitāyevā ti aṭṭhitāya eva. Sacchavīnī ti samānacchavīni pakatiṭṭhāne ṭhitāni. Na paccakkosatī ti nappaṭikkosati. Rosanta nti ghaṭṭentaṃ. Bhaṇḍanta nti paharantaṃ. 

Sunetto ti nettā vuccanti akkhīni, tesaṃ sundaratāya sunetto. Titthakaro ti sugatiogāhanatitthassa kārako. Vītarāgo ti vikkhambhanavasena vigatarāgo. Pasavatī ti paṭilabhati. Diṭṭhisampanna nti dassanasampannaṃ, sotāpannanti attho. Khanti nti attano guṇakhaṇanaṃ. Yathāmaṃ sabrahmacārīsū ti yathā imaṃ sabrahmacārīsu akkosanaparibhāsanaṃ, aññaṃ evarūpaṃ guṇakhantiṃ na vadāmīti attho. Na no samasabrahmacārīsū ti ettha samajano nāma sakajano vuccati. Tasmā na no sakesu samānabrahmacārīsu cittāni paduṭṭhāni bhavissantīti ayamettha attho. 

Jotipālo ca govindo ti nāmena jotipālo ṭhānena mahāgovindo. Sattapurohito ti reṇuādīnaṃ sattannaṃ rājūnaṃ purohito. Ahiṃsakā atītaṃse ti ete cha satthāro atītaṃse ahiṃsakā ahesuṃ. Nirāmagandhā ti kodhāmagandhena nirāmagandhā. Karuṇevimuttā ti karuṇajjhāne adhimuttā, karuṇāya ca karuṇāpubbabhāge ca ṭhitā. Yete ti ete, ayameva vā pāṭho. Na sādhurūpaṃ āsīde ti sādhusabhāvaṃ na ghaṭṭeyya. Diṭṭhiṭṭhānappahāyina nti dvāsaṭṭhidiṭṭhigatappahāyinaṃ. Sattamo ti arahattato paṭṭhāya sattamo. Avītarāgo ti avigatarāgo. Etena anāgāmibhāvaṃ paṭikkhipati. Pañcindriyā mudū ti pañca vipassanindriyāni mudūni. Tassa hi tāni sakadāgāmiṃ upādāya mudūni nāma honti. Vipassanā ti saṅkhārapariggahañāṇaṃ. Pubbeva upahaññatī ti paṭhamataraññeva upahaññati. Akkhato ti guṇakhaṇanena akkhato anupahato hutvā. Sesaṃ sabbattha uttānamevāti. 

Dhammikavaggo pañcamo. 

Paṭhamapaṇṇāsakaṃ niṭṭhitaṃ. 

2. Dutiyapaṇṇāsakaṃ 

6. Mahāvaggo 

1. Soṇasuttavaṇṇanā 

55 . Chaṭṭhassa paṭhame soṇo ti sukhumālasoṇatthero. Sītavane ti evaṃnāmake susāne. Tasmiṃ kira paṭipāṭiyā pañca caṅkamanapaṇṇasālāsatāni māpitāni, tesu thero attano sappāyacaṅkamanaṃ gahetvā samaṇadhammaṃ karoti. Tassa āraddhavīriyassa hutvā caṅkamato pādatalāni bhijjiṃsu, jāṇūhi caṅkamato jāṇukānipi hatthatalānipi bhijjiṃsu, chiddāni ahesuṃ. Evaṃ āraddhavīriyo viharanto obhāsanimittamattakampi dassetuṃ nāsakkhi. Tassa vīriyena kilamitakāyassa koṭiyaṃ pāsāṇaphalake nisinnassa yo vitakko udapādi, taṃ dassetuṃ atha kho āyasmato tiādi vuttaṃ. Tattha āraddhavīriyā ti paripuṇṇapaggahitavīriyā. Na anupādāya āsavehi cittaṃ vimuccatī ti sace hi ahaṃ ugghaṭitaññū vā assaṃ vipañcitaññū vā neyyo vā, nūna me cittaṃ vimucceyya. Addhā panasmi padaparamo, yena me cittaṃ na vimuccatīti sanniṭṭhānaṃ katvā saṃvijjanti kho panā tiādīni cintesi. Tattha bhogā ti upayogatthe paccattaṃ. 

Pāturahosī ti therassa cittācāraṃ ñatvā ‘‘ayaṃ soṇo ajja sītavane padhānabhūmiyaṃ nisinno imaṃ vitakkaṃ vitakketi, gantvāssa vitakkaṃ sahotthaṃ gaṇhitvā vīṇopamaṃ kammaṭṭhānaṃ kathessāmī’’ti pamukhe pākaṭo ahosi. Paññatte āsane ti padhānikabhikkhū attano vasanaṭṭhāne ovadituṃ āgatassa buddhassa bhagavato nisīdanatthaṃ yathālābhena āsanaṃ paññāpetvāva padhānaṃ karonti, aññaṃ alabhamānā purāṇapaṇṇānipi santharitvā upari saṅghāṭiṃ paññapenti. Theropi āsanaṃ paññāpetvā padhānaṃ akāsi. Taṃ sandhāya vuttaṃ – ‘‘paññatte āsane’’ti. 

Taṃ kiṃ maññasī ti satthā ‘‘imassa bhikkhuno avasesakammaṭṭhānehi attho natthi, ayaṃ gandhabbasippe cheko ciṇṇavasī, attano visaye kathiyamānaṃ khippameva sallakkhessatī’’ti vīṇopamaṃ kathetuṃ ‘‘taṃ kiṃ maññasī’’tiādimāha. Vīṇāya tantissare kusalatā nāma vīṇāya vādanakusalatā, so ca tattha kusalo. Mātāpitaro hissa ‘‘amhākaṃ putto aññaṃ sippaṃ sikkhanto kāyena kilamissati, idaṃ pana sayane nisinneneva sakkā uggaṇhitu’’nti gandhabbasippameva uggaṇhāpesuṃ. Tassa – 

‘‘Satta sarā tayo gāmā, mucchanā ekavīsati; 

Ṭhānā ekūnapaññāsa, iccete saramaṇḍalā’’ti. – 

Ādikaṃ gandhabbasippaṃ sabbameva paguṇaṃ ahosi. Accāyatā ti atiāyatā kharamucchanā. Saravatī ti sarasampannā. Kammaññā ti kammakkhamā kammayoggā. Atisithilā ti mandamucchanā. Same guṇe patiṭṭhitā ti majjhime sare ṭhapetvā mucchitā. 

Accāraddha nti atigāḷhaṃ. Uddhaccāya saṃvattatī ti uddhatabhāvāya saṃvattati. Atilīna nti atisithilaṃ. Kosajjāyā ti kusītabhāvatthāya. Vīriyasamathaṃ adhiṭṭhahā ti vīriyasampayuttaṃ samathaṃ adhiṭṭhaha, vīriyaṃ samathena yojehīti attho. Indriyānañca samataṃ paṭivijjhā ti saddhādīnaṃ indriyānaṃ samataṃ samabhāvaṃ adhiṭṭhāhi. Tattha saddhaṃ paññāya, paññañca saddhāya, vīriyaṃ samādhinā, samādhiñca vīriyena yojayatā indriyānaṃ samatā adhiṭṭhitā nāma hoti. Sati pana sabbatthikā, sā sadā balavatīyeva vaṭṭati. Tañca pana tesaṃ yojanāvidhānaṃ visuddhimagge (visuddhi. 1.60-62) pakāsitameva. Tattha ca nimittaṃ gaṇhāhī ti tasmiñca samabhāve sati yena ādāse mukhabimbeneva nimittena uppajjitabbaṃ, taṃ samathanimittaṃ vipassanānimittaṃ magganimittaṃ phalanimittañca gaṇhāhi nibbattehīti evamassa satthā arahatte pakkhipitvā kammaṭṭhānaṃ kathesi. 

Tattha ca nimittaṃ aggahesī ti samathanimittañca vipassanānimittañca aggahesi. Cha ṭhānānī ti cha kāraṇāni. Adhimutto hotī ti paṭivijjhitvā paccakkhaṃ katvā ṭhito hoti. Nekkhammādhimutto tiādi sabbaṃ arahattavaseneva vuttaṃ. Arahattañhi sabbakilesehi nikkhantattā nekkhammaṃ, teheva pavivittattā paviveko, byāpajjhābhāvato abyāpajjhaṃ, taṇhākkhayante uppannattā taṇhākkhayo , upādānakkhayante uppannattā upādānakkhayo, sammohābhāvato asammoho ti vuccati. 

Kevalaṃ saddhāmattaka nti paṭivedharahitaṃ kevalaṃ paṭivedhapaññāya asammissakaṃ saddhāmattakaṃ. Paṭicaya nti punappunaṃ karaṇena vaḍḍhiṃ. Vītarāgattā ti maggapaṭivedhena rāgassa vigatattāyeva nekkhammasaṅkhātaṃ arahattaṃ paṭivijjhitvā sacchikatvā ṭhito hoti, phalasamāpattivihārena viharati, tanninnamānasoyeva ca hotīti attho. Sesapadesupi eseva nayo. 

Lābhasakkārasiloka nti catupaccayalābhañca tesaññeva sukatabhāvañca vaṇṇabhaṇanañca. Nikāmayamāno ti icchamāno patthayamāno. Pavivekādhimutto ti paviveke adhimutto arahanti evaṃ arahattaṃ byākarotīti attho. 

Sīlabbataparāmāsa nti sīlañca vatañca parāmasitvā gahitaṃ gahaṇamattaṃ. Sārato paccāgacchanto ti sārabhāvena jānanto. Abyāpajjhādhimutto ti abyāpajjhaṃ arahattaṃ byākaroti. Imināva nayena sabbaṭṭhānesu attho daṭṭhabbo. Apicettha ‘‘nekkhammādhimuttoti imasmiṃyeva arahattaṃ kathitaṃ, sesesu pañcasu nibbāna’’nti eke vadanti. Apare ‘‘asammohādhimuttoti ettheva nibbānaṃ kathitaṃ, sesesu arahatta’’nti vadanti. Ayaṃ panettha sāro – sabbesveva tesu arahattampi nibbānampi kathitamevāti. 

Bhusā ti balavanto dibbarūpasadisā. Nevassa cittaṃ pariyādiyantī ti etassa khīṇāsavassa cittaṃ gahetvā ṭhātuṃ na sakkonti. Kilesā hi uppajjamānā cittaṃ gaṇhanti nāma. Amissīkata nti kilesā hi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. Ṭhita nti patiṭṭhitaṃ. Āneñjappatta nti acalappattaṃ. Vayañcassānupassatī ti tassa cesa cittassa uppādampi vayampi passati. Bhusā vātavuṭṭhī ti balavā vātakkhandho. Neva sampakampeyyā ti ekabhāgena cāletuṃ na sakkuṇeyya. Na sampakampeyyā ti thūṇaṃ viya sabbabhāgato kampetuṃ na sakkuṇeyya. Na sampavedheyyā ti vedhetvā pavedhetvā pātetuṃ na sakkuṇeyya. 

Nekkhammaṃ adhimuttassā ti arahattaṃ paṭivijjhitvā ṭhitassa khīṇāsavassa. Sesapadesupi arahattameva kathitaṃ. Upādānakkhayassa cā ti upayogatthe sāmivacanaṃ. Asammohañca cetaso ti cittassa ca asammohaṃ adhimuttassa. Disvā āyatanuppāda nti āyatanānaṃ uppādañca vayañca disvā. Sammā cittaṃ vimuccatī ti sammā hetunā nayena imāya vipassanāpaṭipattiyā phalasamāpattivasena cittaṃ vimuccati, nibbānārammaṇe adhimuccati. Atha vā iminā khīṇāsavassa paṭipadā kathitā. Tassa hi āyatanuppādaṃ disvā imāya vipassanāya adhigatassa ariyamaggassānubhāvena sabbakilesehi sammā cittaṃ vimuccati. Evaṃ tassa sammā vimuttassa…pe… na vijjati . Tattha santacittassā ti nibbutacittassa. Sesamettha uttānatthamevāti. 

2. Phaggunasuttavaṇṇanā 

56 . Dutiye samadhosī ti uṭṭhānākāraṃ dassesi. Paṭikkamantī ti parihāyanti. No abhikkamantī ti na vaḍḍhanti. Sīsaveṭhanaṃ dadeyyā ti sīsaṃ veṭhetvā daṇḍakena samparivattakaṃ bandheyya. Indriyāni vippasīdiṃsū ti tasmiṃ maraṇasamaye cha indriyāni vippasannāni ahesuṃ. Atthupaparikkhāyā ti atthānatthaṃ kāraṇākāraṇaṃ upaparikkhane. Anuttare upadhisaṅkhaye ti nibbāne. Avimuttaṃ hotī ti arahattaphalena adhimuttaṃ hoti. 

3. Chaḷabhijātisuttavaṇṇanā 

57 . Tatiye chaḷabhijātiyo ti cha jātiyo. Tatrida nti tatrāyaṃ. Luddā ti dāruṇā. Bhikkhū kaṇṭakavuttikā ti samaṇā nāmete. Ekasāṭakā ti ekeneva pilotikakhaṇḍena purato paṭicchādanakā. Akāmakassa bilaṃ olaggeyyu nti satthe gacchamāne goṇamhi mate gomaṃsamūlaṃ uppādanatthāya vibhajitvā khādamānā ekassa gomaṃsaṃ anicchantasseva koṭṭhāsaṃ katvā ‘‘ayañca te khāditabbo, mūlañca dātabba’’nti taṃ koṭṭhāsasaṅkhātaṃ bilaṃ olaggeyyuṃ, balakkārena hatthe ṭhapeyyunti attho. Akhettaññunā ti abhijātipaññattiyā khettaṃ ajānantena. Taṃ suṇāhī ti taṃ mama paññattiṃ suṇāhi. Kaṇhābhijātiko ti kāḷakajātiko. Kaṇhaṃ dhammaṃ abhijāyatī ti kaṇhasabhāvo hutvā jāyati nibbattati, kaṇhābhijātiyaṃ vā jāyati. Nibbānaṃ abhijāyatī ti nibbānaṃ pāpuṇāti, ariyabhūmisaṅkhātāya vā nibbānajātiyā jāyati. 

4. Āsavasuttavaṇṇanā 

58 . Catutthe saṃvarā pahātabbā ti saṃvarena pahātabbā. Sesesupi eseva nayo. Idhā ti imasmiṃ sāsane. Paṭisaṅkhā ti paṭisañjānitvā, paccavekkhitvāti attho. Yoniso ti upāyena pathena. Ettha ca asaṃvare ādīnavapaṭisaṅkhā yoniso paṭisaṅkhāti veditabbā. Sā cāyaṃ ‘‘varaṃ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhaṃ, na tveva cakkhuviññeyyesu rūpesu anubyañjanaso nimittaggāho’’tiādinā ādittapariyāyena (saṃ. ni. 4.235) veditabbā. Cakkhundriyasaṃvarasaṃvuto viharatī ti ettha cakkhumeva indriyaṃ cakkhundriyaṃ, saṃvaraṇato saṃvaro, pidahanato thakanatoti vuttaṃ hoti. Satiyā etaṃ adhivacanaṃ. Cakkhundriye saṃvaro cakkhundriyasaṃvaro . Javane uppajjamānopi hesa tasmiṃ dvāre kilesānaṃ uppattivāraṇato cakkhundriyasaṃvaroti vuccati. Saṃvuto ti tena saṃvarena upeto. Tathā hi ‘‘pātimokkhasaṃvarasaṃvuto’’ti imassa vibhaṅge ‘‘iminā pātimokkhasaṃvarena upeto hoti…pe… samannāgato’’ti vuttaṃ. Atha vā saṃvarīti saṃvuto, thakesi pidahīti vuttaṃ hoti. Cakkhundriyasaṃvarasaṃvutoti cakkhundriyasaṃvarasaṅkhātaṃ satikavāṭaṃ cakkhudvāre gharadvāre kavāṭaṃ viya saṃvari thakesi pidahīti vuttaṃ hoti. Ayamevettha attho sundarataro. Tathā hi ‘‘cakkhundriyasaṃvaraṃ asaṃvutassa viharato, saṃvutassa viharato’’ti etesu padesu ayamevattho dissatīti. 

Yaṃ hissā tiādimhi yaṃ cakkhundriyasaṃvaraṃ assa bhikkhuno asaṃvutassa athaketvā apidahitvā viharantassāti attho. Yekārassa vā esa yanti ādeso, ye assāti attho. Āsavā vighātapariḷāhā ti cattāro āsavā ca aññe ca vighātakarā kilesapariḷāhā vipākapariḷāhā vā. Cakkhudvārasmiñhi iṭṭhārammaṇaṃ āpāthagataṃ kāmassādavasena assādayato abhinandato kāmāsavo uppajjati, ‘‘īdisaṃ aññasmimpi sugatibhave labhissāmī’’ti bhavapatthanāya assādayato bhavāsavo uppajjati, sattoti vā sattassāti vā gaṇhato diṭṭhāsavo uppajjati, sabbeheva sahajātaṃ aññāṇaṃ avijjāsavoti cattāro āsavā uppajjanti . Etehi sampayuttā apare kilesā vighātapariḷāhā āyatiṃ vā tesaṃ vipākā tehipi asaṃvutasseva viharato uppajjeyyunti vuccanti. Evaṃsa te ti evaṃ assa te, etenupāyena na honti, no aññathāti vuttaṃ hoti. Paṭisaṅkhā yoniso sotindriyasaṃvarasaṃvuto tiādīsupi eseva nayo. Ime vuccanti āsavā saṃvarā pahātabbā ti imesu chasu dvāresu cattāro cattāro katvā catuvīsati āsavā saṃvarena pahātabbāti vuccanti. 

Paṭisaṅkhā yoniso cīvara ntiādīsu yaṃ vattabbaṃ, taṃ sabbaṃ visuddhimagge (visuddhi. 1.18) sīlakathāya vuttameva. Yaṃ hissā ti yañhi cīvaraṃ piṇḍapātādīsu vā aññataraṃ assa. Appaṭisevato ti evaṃ yoniso appaṭisevantassa. Imasmiṃ vāre aladdhaṃ cīvarādiṃ patthayato laddhaṃ vā assādayato kāmāsavassa uppatti veditabbā, īdisaṃ aññasmimpi sugatibhave labhissāmīti bhavapatthanāya assādayato bhavāsavassa, ahaṃ labhāmi na labhāmīti vā mayhaṃ vā idanti attasaññaṃ adhiṭṭhahato diṭṭhāsavassa, sabbeheva pana sahajāto avijjāsavoti evaṃ catunnaṃ āsavānaṃ uppatti vighātapariḷāhāva navavedanuppādanatopi veditabbā. Ime vuccanti, bhikkhave, āsavā paṭisevanā pahātabbā ti ime ekamekasmiṃ paccaye cattāro cattāro katvā soḷasa āsavā iminā ñāṇasaṃvarasaṅkhātena paccavekkhaṇapaṭisevanena pahātabbāti vuccanti. 

Paṭisaṅkhā yoniso khamo hoti sītassā ti upāyena pathena paccavekkhitvā khantā hoti sītassa, sītaṃ khamati sahati, na avīrapuriso viya appamattakenapi sītena calati kampati kammaṭṭhānaṃ vijahati. Uṇhā dīsupi eseva nayo. Ettha ca vacanameva vacanapatho ti veditabbo. Dukkhāna ntiādīsu dukkhamanaṭṭhena dukkhā, bahalaṭṭhena tibbā, pharusaṭṭhena kharā, tikhiṇaṭṭhena kaṭukā, assādavirahato asātā, manaṃ avaḍḍhanato amanāpā, pāṇaharaṇasamatthatāya pāṇaharāti veditabbā. Yaṃ hissā ti sītādīsu yaṃkiñci ekadhammampi assa. Anadhivāsato ti anadhivāsentassa akkhamantassa . Āsavuppatti panettha evaṃ veditabbā – sītena phuṭṭhassa uṇhaṃ patthayato kāmāsavo uppajjati, evaṃ sabbattha. ‘‘Natthi sugatibhave sītaṃ vā uṇhaṃ vā’’ti bhavaṃ patthentassa bhavāsavo, mayhaṃ sītaṃ uṇhanti gāho diṭṭhāsavo, sabbeheva sampayutto avijjāsavoti. Ime vuccantī ti ime sītādīsu ekamekassa vasena cattāro cattāro katvā aneke āsavā imāya khantisaṃvarasaṅkhātāya adhivāsanāya pahātabbāti vuccantīti attho. 

Paṭisaṅkhā yoniso caṇḍaṃ hatthiṃ parivajjetī ti ahaṃ samaṇoti na caṇḍassa hatthissa āsanne ṭhātabbaṃ. Tatonidānañhi maraṇampi maraṇamattampi dukkhaṃ bhaveyyāti evaṃ upāyena pathena paccavekkhitvā caṇḍaṃ hatthiṃ parivajjeti paṭikkamati. Esa nayo sabbattha. Caṇḍa nti duṭṭhaṃ vāḷaṃ. Khāṇu nti khadirakhāṇukādiṃ. Kaṇṭakaṭṭhāna nti yattha kaṇṭakā vijjhanti, taṃ okāsaṃ. Sobbha nti sabbato chinnataṭaṃ. Papāta nti ekato chinnataṭaṃ. Candanika nti ucchiṭṭhodakagabbhamalādīnaṃ chaḍḍanaṭṭhānaṃ. Oḷigalla nti tesaṃyeva kaddamādīnaṃ sandanokāsaṃ. Taṃ jaṇṇumattampi asucibharitaṃ hoti. Dvepi cetāni ṭhānāni amanussussadaṭṭhānāni honti, tasmā vajjetabbāni. Anāsane ti ettha ayuttaṃ āsanaṃ anāsanaṃ, taṃ atthato aniyatavatthubhūtaṃ rahopaṭicchannāsananti veditabbaṃ. Agocare ti etthapi ayutto gocaro agocaro. So vesiyādibhedato pañcavidho. Pāpake mitte ti lāmake dussīle mittapatirūpake amitte. Pāpakesū ti lāmakesu. Okappeyyu nti saddaheyyuṃ adhimucceyyuṃ ‘‘addhā ayamāyasmā akāsi vā karissati vā’’ti. Yaṃ hissā ti hatthiādīsu yaṃkiñci ekampi assa. Āsavuppatti panettha evaṃ veditabbā – hatthiādinidānena dukkhena phuṭṭhassa sukhaṃ patthayato kāmāsavo uppajjati, ‘‘natthi sugatibhave īdisaṃ dukkha’’nti bhavaṃ patthentassa bhavāsavo, maṃ hatthī maddati maṃ assoti gāho diṭṭhāsavo, sabbeheva sampayutto avijjāsavoti. Ime vuccantī ti ime hatthiādīsu ekekassa vasena cattāro cattāro katvā aneke āsavā iminā sīlasaṃvarasaṅkhātena parivajjanena pahātabbāti vuccanti. 

Paṭisaṅkhā yoniso uppannaṃ kāmavitakkaṃ nādhivāsetī ti ‘‘itipāyaṃ vitakko akusalo, itipi sāvajjo, itipi dukkhavipāko, so ca kho attabyābādhāya saṃvattatī’’tiādinā (ma. ni. 1.207-208) nayena yoniso kāmavitakke ādīnavaṃ paccavekkhitvā tasmiṃ tasmiṃ ārammaṇe uppannaṃ kāmavitakkaṃ nādhivāseti, cittaṃ āropetvā na vāseti, abbhantare vā na vāsetīti attho. Anadhivāsento kiṃ karotīti? Pajahati . Kiṃ kacavaraṃ viya piṭakenāti? Na hi, api ca kho naṃ vinodeti tudati vijjhati nīharati. Kiṃ balibaddaṃ viya patodenāti? Na hi, atha kho naṃ byantīkaroti vigatantaṃ karoti, yathāssa antopi nāvasissati antamaso bhaṅgamattampi, tathā naṃ karoti. Kathaṃ pana naṃ tathā karotīti? Anabhāvaṃ gameti anu anu abhāvaṃ gameti, vikkhambhanappahānena yathā suvikkhambhito hoti, tathā karoti. Sesavitakkadvayepi eseva nayo. Uppannuppanne ti uppanne uppanne, uppannamatteyevāti vuttaṃ hoti. Sakiṃ vā uppanne vinodetvā dutiye vāre ajjhupekkhitā na hoti, satakkhattumpi uppanne uppanne vinodetiyeva. Pāpake akusale dhamme ti teyeva kāmavitakkādayo, sabbepi vā nava mahāvitakke. Tattha tayo vuttā, avasesā ‘‘ñātivitakko, janapadavitakko, amarāvitakko, parānuddayatāpaṭisaṃyutto vitakko, lābhasakkārasilokappaṭisaṃyutto vitakko, anavaññattippaṭisaṃyutto vitakko’’ti (mahāni. 207) ime cha. Yaṃ hissā ti etesu vitakkesu yaṃkiñci assa. Kāmavitakko panettha kāmāsavo eva, tabbiseso bhavāsavo, taṃsampayutto diṭṭhāsavo, sabbavitakkesu avijjā avijjāsavoti evaṃ āsavuppatti veditabbā. Ime vuccantī ti ime kāmavitakkādivasena vuttappakārā āsavā iminā tasmiṃ tasmiṃ vitakke ādīnavapaccavekkhaṇasahitena vīriyasaṃvarasaṅkhātena vinodanena pahātabbāti vuccanti. 

Paṭisaṅkhā yoniso satisambojjhaṅgaṃ bhāvetī ti abhāvanāya ādīnavaṃ bhāvanāya ca ānisaṃsaṃ upāyena pathena paccavekkhitvā satisambojjhaṅgaṃ bhāveti. Eseva nayo sabbattha. Bojjhaṅgānaṃ bhāvanā heṭṭhā vitthāritāva. Yaṃ hissā ti etesu bojjhaṅgesu yaṃkiñci assa. Āsavuppattiyaṃ panettha imesaṃ ariyamaggasampayuttānaṃ bojjhaṅgānaṃ abhāvitattā ye uppajjeyyuṃ kāmāsavādayo āsavā, bhāvayato evaṃsa te na hontīti ayaṃ nayo veditabbo. Ime vuccantī ti ime kāmāsavādayo āsavā imāya lokuttarāya bojjhaṅgabhāvanāya pahātabbāti vuccanti. Imehi chahākārehi pahīnāsavaṃ bhikkhuṃ thomento yato kho, bhikkhave tiādimāha. Tattha yato ti sāmivacane to-kāro, yassāti vuttaṃ hoti. Porāṇā pana yamhi kāleti vaṇṇayanti. Ye āsavā saṃvarā pahātabbā, te saṃvarā pahīnā hontī ti ye āsavā saṃvarena pahātabbā, te saṃvareneva pahīnā honti, na appahīnesuyeva pahīnasaññī hotīti. 

5. Dārukammikasuttavaṇṇanā 

59 . Pañcame dārukammiko ti dāruvikkayena pavattitājīvo eko upāsako. Kāsikacandana nti saṇhacandanaṃ. Aṅgenā ti aguṇaṅgena, sukkapakkhe guṇaṅgena. Nemantaniko ti nimantanaṃ gaṇhanako. Saṅghe dānaṃ dassāmī ti bhikkhusaṅghassa dassāmi. So evaṃ vatvā satthāraṃ abhivādetvā pakkāmi. Athassa aparabhāge pañcasatā kulūpakā bhikkhū gihibhāvaṃ pāpuṇiṃsu. So ‘‘kulūpakabhikkhū te vibbhantā’’ti vutte ‘‘kiṃ ettha mayha’’nti vatvā cittuppādavemattamattampi na akāsi. Idaṃ sandhāya satthā saṅghe te dānaṃ dadato cittaṃ pasīdissatī ti āha. 

6. Hatthisāriputtasuttavaṇṇanā 

60 . Chaṭṭhe abhidhammakatha nti abhidhammamissakaṃ kathaṃ. Kathaṃ opātetī ti tesaṃ kathaṃ vicchinditvā attano kathaṃ katheti. Therānaṃ bhikkhūna nti karaṇatthe sāmivacanaṃ, therehi bhikkhūhi saddhinti attho. Yā ca therānaṃ abhidhammakathā, taṃ ayampi kathetuṃ sakkotīti attho. Cetopariyāya nti cittavāraṃ. Idhā ti imasmiṃ loke. Soratasorato ti sūrato viya sūrato, soraccasamannāgato viyāti attho. Nivātanivāto ti nivāto viya nivāto, nivātavutti viyāti attho. Upasantupasanto ti upasanto viya upasanto . Vapakassateva satthārā ti satthu santikā apagacchati. Saṃsaṭṭhassā ti pañcahi saṃsaggehi saṃsaṭṭhassa. Vissaṭṭhassā ti vissajjitassa. Pākatassā ti pākatindriyassa. 

Kiṭṭhādo ti kiṭṭhakhādako. Antaradhāpeyyā ti nāseyya. Gopasū ti gāvo ca ajikā ca. Sippisambuka nti sippiyo ca sambukā ca. Sakkharakaṭhala nti sakkharā ca kaṭhalāni ca. Ābhidosika nti abhiññātadosaṃ kudrūsakabhojanaṃ. Nacchādeyyā ti na rucceyya. Tattha yadetaṃ purisaṃ bhuttāvi nti upayogavacanaṃ, taṃ sāmiatthe daṭṭhabbaṃ. Amuṃ hāvuso, purisa nti, āvuso, amuṃ purisaṃ. 

Sabbanimittāna nti sabbesaṃ niccanimittādīnaṃ nimittānaṃ. Animittaṃ cetosamādhi nti balavavipassanāsamādhiṃ. Cīrikasaddo ti jhallikasaddo. Sarissati nekkhammassā ti pabbajjāya guṇaṃ sarissati. Arahataṃ ahosī ti bhagavato sāvakānaṃ arahantānaṃ antare eko arahā ahosi. Ayañhi thero satta vāre gihī hutvā satta vāre pabbaji. Kiṃ kāraṇā? Kassapasammāsambuddhakāle kiresa ekassa bhikkhuno gihibhāve vaṇṇaṃ kathesi. So teneva kammena arahattassa upanissaye vijjamāneyeva satta vāre gihibhāve ca pabbajjāya ca sañcaranto sattame vāre pabbajitvā arahattaṃ pāpuṇīti. 

7. Majjhesuttavaṇṇanā 

61 . Sattame pārāyane metteyyapañhe ti pārāyanasamāgamamhi metteyyamāṇavassa pañhe. Ubhonte viditvānā ti dve ante dve koṭṭhāse jānitvā. Majjhe mantā na lippatī ti mantā vuccati paññā, tāya ubho ante viditvā majjhe na lippati, vemajjheṭṭhāne na lippati. Sibbanimaccagā ti sibbanisaṅkhātaṃ taṇhaṃ atīto. Phasso ti phassavasena nibbattattā ayaṃ attabhāvo. Eko anto ti ayameko koṭṭhāso. Phassasamudayo ti phasso samudayo assāti phassasamudayo, imasmiṃ attabhāve katakammaphassapaccayā nibbatto anāgatattabhāvo. Dutiyo anto ti dutiyo koṭṭhāso. Phassanirodho ti nibbānaṃ. Majjhe ti sibbinitaṇhaṃ chetvā dvidhākaraṇaṭṭhena nibbānaṃ majjhe nāma hoti. Taṇhā hi naṃ sibbatī ti taṇhā naṃ attabhāvadvayasaṅkhātaṃ phassañca phassasamudayañca sibbati ghaṭṭeti. Kiṃ kāraṇā? Tassa tasseva bhavassa abhinibbattiyā. Yadi hi taṇhā na sibbeyya, tassa tassa bhavassa nibbatti na bhaveyya. Imasmiṃ ṭhāne koṭimajjhikūpamaṃ gaṇhanti. Dvinnañhi kaṇḍānaṃ ekato katvā majjhe suttena saṃsibbitānaṃ koṭi majjhanti vuccati. Sutte chinne ubho kaṇḍāni ubhato patanti. Evamettha kaṇḍadvayaṃ viya vuttappakārā dve antā, sibbitvā ṭhitasuttaṃ viya taṇhā, sutte chinne kaṇḍadvayassa ubhatopatanaṃ viya taṇhāya niruddhāya antadvayaṃ niruddhameva hoti. Ettāvatā ti ettakena iminā ubho ante viditvā taṇhāya majjhe anupalittabhāvena abhiññeyyaṃ catusaccadhammaṃ abhijānāti nāma, tīraṇapariññāya ca pahānapariññāya ca parijānitabbaṃ lokiyasaccadvayaṃ parijānāti nāma. Diṭṭheva dhamme ti imasmiṃyeva attabhāve. Dukkhassantakaro hotī ti vaṭṭadukkhassa koṭikaro paricchedaparivaṭumakaro hoti nāma. 

Dutiyavāre tiṇṇaṃ kaṇḍānaṃ vasena upamā veditabbā. Tiṇṇañhi kaṇḍānaṃ suttena saṃsibbitānaṃ sutte chinne tīṇi kaṇḍāni tīsu ṭhānesu patanti, evamettha kaṇḍattayaṃ viya atītānāgatapaccuppannā khandhā, suttaṃ viya taṇhā. Sā hi atītaṃ paccuppannena, paccuppannañca anāgatena saddhiṃ saṃsibbati. Sutte chinne kaṇḍattayassa tīsu ṭhānesu patanaṃ viya taṇhāya niruddhāya atītānāgatapaccuppannā khandhā niruddhāva honti. 

Tatiyavāre adukkhamasukhā majjhe ti dvinnaṃ vedanānaṃ antaraṭṭhakabhāvena majjhe. Sukhañhi dukkhassa, dukkhaṃ vā sukhassa antaraṃ nāma natthi. Taṇhā sibbinī ti vedanāsu nandirāgo vedanānaṃ upacchedaṃ nivāretīti tā sibbati nāma. 

Catutthavāre viññāṇaṃ majjhe ti paṭisandhiviññāṇampi sesaviññāṇampi nāmarūpapaccayasamudāgatattā nāmarūpānaṃ majjhe nāma. 

Pañcamavāre viññāṇaṃ majjhe ti kammaviññāṇaṃ majjhe, ajjhattikāyatanesu vā manāyatanena kammassa gahitattā idha yaṃkiñci viññāṇaṃ majjhe nāma, manodvāre vā āvajjanassa ajjhattikāyatananissitattā javanaviññāṇaṃ majjhe nāma. 

Chaṭṭhavāre sakkāyo ti tebhūmakavaṭṭaṃ. Sakkāyasamudayo ti samudayasaccaṃ. Sakkāyanirodho ti nirodhasaccaṃ. Pariyāyenā ti tena tena kāraṇeneva. Sesaṃ sabbattha vuttanayeneva veditabbaṃ. 

8. Purisindriyañāṇasuttavaṇṇanā 

62 . Aṭṭhame aññataro ti devadattapakkhiko eko. Samannāharitvā ti āvajjitvā. Idaṃ so ‘‘kiṃ nu kho bhagavatā jānitvā kathitaṃ, udāhu ajānitvā, ekaṃsikaṃ vā kathitaṃ udāhu vibhajjakathita’’nti adhippāyena pucchati. Āpāyiko ti apāye nibbattanako. Nerayiko ti nirayagāmī. Kappaṭṭho ti kappaṭṭhiyakammassa katattā kappaṃ ṭhassati. Atekiccho ti na sakkā tikicchituṃ. Dvejjha nti dvidhābhāvaṃ. Vālaggakoṭinittudanamatta nti vālassa aggakoṭiyā dassetabbamattakaṃ, vālaggakoṭinipātamattakaṃ vā. Purisindriyañāṇānī ti purisapuggalānaṃ indriyaparopariyattañāṇāni, indriyānaṃ tikkhamudubhāvajānanañāṇānīti attho. 

Vijjamānā kusalāpi dhammā akusalāpi dhammā ti ettakā kusalā dhammā vijjanti, ettakā akusalā dhammāti jānāmi. Antarahitā ti adassanaṃ gatā. Sammukhībhūtā ti samudācāravasena pākaṭā jātā. Kusalamūla nti kusalajjhāsayo. Kusalā kusala nti tamhā kusalajjhāsayā aññampi kusalaṃ nibbattissati. Sāradānī ti sārādāni gahitasārāni, saradamāse vā nibbattāni. Sukhasayitānī ti sukhasannicitāni. Sukhette ti maṇḍakhette. Nikkhittānī ti vuttāni. Sappaṭibhāgā ti sarikkhakā. Abhido addharatta nti abhiaddharattaṃ addharatte abhimukhībhūte. Bhattakālasamaye ti rājakulānaṃ bhattakālasaṅkhāte samaye. Parihānadhammo ti ko evaṃ bhagavatā ñātoti? Ajātasatturājā. So hi pāpamittaṃ nissāya maggaphalehi parihīno. Aparepi suppabuddhasunakkhattādayo bhagavatā ñātāva. Aparihānadhammo ti evaṃ bhagavatā ko ñāto? Susīmo paribbājako aññe ca evarūpā. Parinibbāyissatī ti evaṃ ko ñāto bhagavatāti? Santatimahāmatto aññe ca evarūpā. 

9. Nibbedhikasuttavaṇṇanā 

63 . Navame anibbiddhapubbe appadālitapubbe lobhakkhandhādayo nibbijjhati padāletīti nibbedhikapariyāyo, nibbijjhanakāraṇanti attho. Nidānasambhavo ti kāme nideti uppādanasamatthatāya niyyādetīti nidānaṃ. Sambhavati tatoti sambhavo, nidānameva sambhavo nidānasambhavo. Vemattatā ti nānākaraṇaṃ. 

Kāmaguṇā ti kāmayitabbaṭṭhena kāmā, bandhanaṭṭhena guṇā ‘‘antaguṇa’’ntiādīsu viya. Cakkhuviññeyyā ti cakkhuviññāṇena passitabbā. Iṭṭhā ti pariyiṭṭhā vā hontu mā vā, iṭṭhārammaṇabhūtāti attho. Kantā ti kamanīyā. Manāpā ti manavaḍḍhanakā. Piyarūpā ti piyajātikā. Kāmūpasañhitā ti ārammaṇaṃ katvā uppajjamānena kāmena upasañhitā. Rajanīyā ti rāguppattikāraṇabhūtā. Nete kāmā ti na ete kamanaṭṭhena kāmā nāma honti. Saṅkapparāgo ti saṅkappavasena uppannarāgo. Kāmo ti ayaṃ kāmappahānāya paṭipannehi pahātabbo. Kamanaṭṭhena kāmā nāma. Citrānī ti citravicitrārammaṇāni. 

Phasso ti sahajātaphasso. Kāmayamāno ti kāmaṃ kāmayamāno. Tajjaṃ tajja nti tajjātikaṃ tajjātikaṃ. Puññabhāgiya nti dibbe kāme patthetvā sucaritapāripūriyā devaloke nibbattassa attabhāvo puññabhāgiyo nāma, duccaritapāripūriyā apāye nibbattassa attabhāvo apuññabhāgiyo nāma. Ayaṃ vuccati, bhikkhave, kāmānaṃ vipāko ti ayaṃ duvidhopi kāmapatthanaṃ nissāya uppannattā kāmānaṃ vipākoti vuccati. So imaṃ nibbedhika nti so bhikkhu imaṃ chattiṃsaṭṭhānesu nibbijjhanakaṃ seṭṭhacariyaṃ jānāti. Kāmanirodha nti kāmānaṃ nirodhane evaṃ laddhanāmaṃ. Imasmiñhi ṭhāne brahmacariyasaṅkhāto maggova kāmanirodhoti vutto. 

Sāmisā ti kilesāmisasampayuttā. Iminā nayena sabbaṭhānesu attho veditabbo. Apicettha vohāravepakka nti vohāravipākaṃ. Kathāsaṅkhāto hi vohāro saññāya vipāko nāma. Yathā yathā na nti ettha naṃ -iti nipātamattameva. Iti yasmā yathā yathā sañjānāti, tathā tathā evaṃsaññī ahosinti katheti, tasmā vohāravepakkāti attho. 

Avijjā ti aṭṭhasu ṭhānesu aññāṇabhūtā bahalaavijjā. Nirayaṃ gamentīti nirayagamanīyā, niraye nibbattipaccayāti attho. Sesesupi eseva nayo. Cetanāha nti cetanaṃ ahaṃ. Idha sabbasaṅgāhikā saṃvidahanacetanā gahitā. Cetayitvā ti dvārappavattacetanā. Manasā ti cetanāsampayuttacittena. Nirayavedanīya nti niraye vipākadāyakaṃ. Sesesupi eseva nayo. Adhimatta nti balavadukkhaṃ. Dandhavirāgī ti garukaṃ na khippaṃ saṇikaṃ vigacchanakadukkhaṃ. Urattāḷiṃ kandatī ti uraṃ tāḷetvā rodati. Pariyeṭṭhi nti pariyesanaṃ. Ekapadaṃ dvipada nti ekapadamantaṃ vā dvipadamantaṃ vā, ko mantaṃ jānātīti attho. Sammohavepakka nti sammohavipākaṃ. Dukkhassa hi sammoho nissandavipāko nāma. Dutiyapadepi eseva nayo. Pariyesanāpi hi tassa nissandavipākoti. Imasmiṃ sutte vaṭṭavivaṭṭaṃ kathitaṃ. 

10. Sīhanādasuttavaṇṇanā 

64 . Dasame āsabhaṃ ṭhāna nti seṭṭhaṃ niccalaṭṭhānaṃ. Sīhanāda nti abhītanādaṃ pamukhanādaṃ. Brahmacakka nti seṭṭhañāṇacakkaṃ paṭivedhañāṇañceva desanāñāṇañca. Ṭhānañca ṭhānato ti kāraṇañca kāraṇato. Yampī ti yena ñāṇena. Idampi tathāgatassā ti idampi ṭhānāṭṭhānañāṇaṃ tathāgatassa tathāgatabalaṃ nāma hoti. Evaṃ sabbapadesu attho veditabbo. Kammasamādānāna nti samādiyitvā katānaṃ kusalākusalakammānaṃ, kammameva vā kammasamādānaṃ. Ṭhānaso hetuso ti paccayato ceva hetuto ca. Tattha gatiupadhikālapayogā vipākassa ṭhānaṃ, kammaṃ hetu. Jhānavimokkhasamādhisamāpattīna nti catunnaṃ jhānānaṃ aṭṭhannaṃ vimokkhānaṃ tiṇṇaṃ samādhīnaṃ navannaṃ anupubbasamāpattīnañca. Saṃkilesa nti hānabhāgiyaṃ dhammaṃ. Vodāna nti visesabhāgiyaṃ dhammaṃ. Vuṭṭhāna nti ‘‘vodānampi vuṭṭhānaṃ, tamhā tamhā samādhimhā vuṭṭhānampi vuṭṭhāna’’nti (vibha. 828) evaṃ vuttaṃ paguṇajjhānañceva bhavaṅganaphalasamāpattiyo ca. Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā ‘‘vodānampi vuṭṭhāna’’nti vuttaṃ. Bhavaṅgena pana sabbajjhānehi vuṭṭhānaṃ hoti, phalasamāpattiyā nirodhasamāpattito vuṭṭhānaṃ hoti. Taṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ. Anekavihita ntiādīni visuddhimagge (visuddhi. 2.402) vaṇṇitāni. Āsavakkhayañāṇaṃ heṭṭhā vuttatthameva. Purimassāpi ñāṇattayassa vitthārakathaṃ icchantena majjhimaṭṭhakathāya mahāsīhanādavaṇṇanā (ma. ni. aṭṭha. 1.146 ādayo) oloketabbā. Samāhitassā ti ekaggacittassa. Samādhi maggo ti samādhi etesaṃ ñāṇānaṃ adhigamāya upāyo. Asamādhī ti anekaggabhāvo. Kummaggo ti micchāmaggo. Imasmiṃ sutte tathāgatassa ñāṇabalaṃ kathitanti. 

Mahāvaggo chaṭṭho. 

7. Devatāvaggo 

1-3. Anāgāmiphalasuttādivaṇṇanā 

65-67 . Sattamassa paṭhame assaddhiya nti assaddhabhāvaṃ. Duppaññata nti nippaññabhāvaṃ. Dutiye pamāda nti sativippavāsaṃ. Tatiye ābhisamācārika nti uttamasamācārabhūtaṃ vattavasena paṇṇattisīlaṃ. Sekhadhamma nti sekhapaṇṇattisīlaṃ. Sīlānī ti cattāri mahāsīlāni. 

4. Saṅgaṇikārāmasuttavaṇṇanā 

68 . Catutthe saṅgaṇikārāmo ti gaṇasaṅgaṇikārāmo. Suttantikagaṇādīsu pana gaṇesu attano vā parisāsaṅkhāte gaṇe ramatīti gaṇārāmo. Paviveke ti kāyaviveke. Cittassa nimitta nti samādhivipassanācittassa nimittaṃ samādhivipassanākāraṃ. Sammādiṭṭhi nti vipassanāsammādiṭṭhiṃ. Samādhi nti maggasamādhiñceva phalasamādhiñca. Saṃyojanānī ti dasa saṃyojanāni. Nibbāna nti apaccayaparinibbānaṃ. 

5. Devatāsuttavaṇṇanā 

69 . Pañcame sovacassatā ti subbacabhāvo. Kalyāṇamittatā ti sucimittatā. Satthugāravo ti satthari gāravayutto. Esa nayo sabbattha. 

6. Samādhisuttavaṇṇanā 

70 . Chaṭṭhe na santenā ti paccanīkakilesehi avūpasantena. Na paṇītenā ti na atappakena. Na paṭippassaddhiladdhenā ti kilesappaṭippassaddhiyā aladdhena appattena. Na ekodibhāvādhigatenā ti na ekaggabhāvaṃ upagatena. 

7. Sakkhibhabbasuttavaṇṇanā 

71 . Sattame tatra tatrā ti tasmiṃ tasmiṃ visese. Sakkhibhabbata nti paccakkhabhāvaṃ. Āyatane ti kāraṇe. Hānabhāgiyā dayo visuddhimagge (visuddhi. 1.39) saṃvaṇṇitā. Asakkaccakārī ti na sukatakārī, na ādarakārī. Asappāyakārī ti na sappāyakārī, na upakārabhūtadhammakārī. 

8. Balasuttavaṇṇanā 

72 . Aṭṭhame balata nti balabhāvaṃ thāmabhāvaṃ. Asātaccakārī ti na satatakārī. Sesaṃ heṭṭhā vuttanayameva. 

9-10. Tajjhānasuttadvayavaṇṇanā 

73-74 . Navame na yathābhūtaṃ sammappaññāya sudiṭṭho hotī ti vatthukāmakilesakāmesu ādīnavo na yathāsabhāvato jhānapaññāya sudiṭṭho hoti. Dasamaṃ uttānatthamevāti. 

Devatāvaggo sattamo. 

8. Arahattavaggo 

1. Dukkhasuttavaṇṇanā 

75 . Aṭṭhamassa paṭhame savighāta nti saupaghātaṃ sopaddavaṃ. Sapariḷāha nti kāyikacetasikena pariḷāhena sapariḷāhaṃ. Pāṭikaṅkhā ti icchitabbā avassaṃbhāvinī. 

2. Arahattasuttavaṇṇanā 

76 . Dutiye māna nti jātiādīhi maññanaṃ. Omāna nti hīnohamasmīti mānaṃ. Atimāna nti atikkamitvā pavattaṃ accuṇṇatimānaṃ. Adhimāna nti adhigatamānaṃ. Thambha nti kodhamānehi thaddhabhāvaṃ. Atinipāta nti hīnassa hīnohamasmīti mānaṃ. 

3. Uttarimanussadhammasuttavaṇṇanā 

77 . Tatiye uttarimanussadhammā ti manussadhammato uttari. Alamariyañāṇadassanavisesa nti ariyabhāvaṃ kātuṃ samatthaṃ ñāṇadassanavisesaṃ, cattāro magge cattāri ca phalānīti attho. Kuhana nti tividhaṃ kuhanavatthuṃ. Lapana nti lābhatthikatāya ukkhipitvā avakkhipitvā vā lapanaṃ. 

4. Sukhasomanassasuttavaṇṇanā 

78 . Catutthe yoni cassa āraddhā hotī ti kāraṇañcassa paripuṇṇaṃ paggahitaṃ hoti. Dhammārāmo ti dhamme ratiṃ vindati. Bhāvanāya ramati, bhāvento vā ramatīti bhāvanārāmo . Pahāne ramati, pajahanto vā ramatīti pahānārāmo . Tividhe paviveke ramatīti pavivekārāmo . Abyāpajjhe niddukkhabhāve ramatīti abyāpajjhārāmo . Nippapañcasaṅkhāte nibbāne ramatīti nippapañcārāmo . 

5. Adhigamasuttavaṇṇanā 

79 . Pañcame na āyakusalo ti na āgamanakusalo. Na apāyakusalo ti na apagamanakusalo. Chanda nti kattukamyatāchandaṃ. Na ārakkhatī ti na rakkhati. 

6. Mahantattasuttavaṇṇanā 

80 . Chaṭṭhe ālokabahulo ti ñāṇālokabahulo. Yogabahulo ti yoge bahulaṃ karoti. Vedabahulo ti pītipāmojjabahulo. Asantuṭṭhibahulo ti kusaladhammesu asantuṭṭho. Anikkhittadhuro ti aṭṭhapitadhuro paggahitavīriyo. Uttari ca patāretī ti sampati ca uttariñca vīriyaṃ karoteva. Sattamaṃ uttānameva. 

8-10. Dutiyanirayasuttādivaṇṇanā 

82-84 . Aṭṭhame pagabbho ti kāyapāgabbhiyādīhi samannāgato. Navamaṃ uttānatthameva. Dasame vighātavā ti mahicchataṃ nissāya uppannena lobhadukkhena dukkhito. Sesaṃ sabbattha uttānamevāti. 

Arahattavaggo aṭṭhamo. 

9. Sītivaggo 

1. Sītibhāvasuttavaṇṇanā 

85 . Navamassa paṭhame sītibhāva nti sītalabhāvaṃ. Yasmiṃ samaye cittaṃ niggaṇhitabba ntiādīsu uddhaccasamaye cittaṃ samādhinā niggahetabbaṃ nāma, kosajjānupatitakāle vīriyena paggahetabbaṃ nāma, nirassādagatakāle samādhinā sampahaṃsitabbaṃ nāma, samappavattakāle bojjhaṅgupekkhāya ajjhupekkhitabbaṃ nāma. 

2. Āvaraṇasuttavaṇṇanā 

86 . Dutiye kammāvaraṇatāyā ti pañcānantariyakammehi. Kilesāvaraṇatāyā ti niyatamicchādiṭṭhiyā. Vipākāvaraṇatāyā ti akusalavipākapaṭisandhiyā vā kusalavipākehi ahetukapaṭisandhiyā vāti. 

4-5. Sussūsatisuttādivaṇṇanā 

88-89 . Catutthe anattha nti avaḍḍhiṃ. Atthaṃ riñcatī ti vaḍḍhiatthaṃ chaḍḍeti. Ananulomikāyā ti sāsanassa ananulomikāya. Pañcame diṭṭhisampada nti sotāpattimaggaṃ. 

8-11. Abhabbaṭṭhānasuttacatukkavaṇṇanā 

92-95 . Aṭṭhame anāgamanīyaṃ vatthu nti anupagantabbaṃ kāraṇaṃ, pañcannaṃ verānaṃ dvāsaṭṭhiyā ca diṭṭhigatānametaṃ adhivacanaṃ. Aṭṭhamaṃ bhava nti kāmāvacare aṭṭhamaṃ paṭisandhiṃ. Navame kotūhalamaṅgalenā ti diṭṭhasutamutamaṅgalena . Dasame sayaṃkata ntiādīni attadiṭṭhivasena vuttāni. Adhiccasamuppanna nti ahetunibbattaṃ. Sesaṃ sabbattha uttānamevāti. 

Sītivaggo navamo. 

10. Ānisaṃsavaggo 

1-2. Pātubhāvasuttādivaṇṇanā 

96-97 . Dasamassa paṭhame ariyāyatane ti majjhimadese. Indriyāna nti manacchaṭṭhānaṃ. Dutiye saddhammaniyato ti sāsanasaddhamme niyato. Asādhāraṇenā ti puthujjanehi asādhāraṇena. 

7. Anavatthitasuttavaṇṇanā 

102 . Sattame anodhiṃ karitvā ti ‘‘ettakāva saṅkhārā aniccā, na ito pare’’ti evaṃ sīmaṃ mariyādaṃ akatvā. Anavatthitā ti avatthitāya rahitā, bhijjamānāva hutvā upaṭṭhahissantīti attho. Sabbaloke ti sakale tedhātuke. Sāmaññenā ti samaṇabhāvena, ariyamaggenāti attho. 

8. Ukkhittāsikasuttavaṇṇanā 

103 . Aṭṭhame mettāvatāyā ti mettāyuttāya pāricariyāya. Satta hi sekhā tathāgataṃ mettāvatāya paricaranti, khīṇāsavo pariciṇṇasatthuko. 

9. Atammayasuttavaṇṇanā 

104 . Navame atammayo ti tammayā vuccanti taṇhādiṭṭhiyo, tāhi rahito. Ahaṃkārā ti ahaṃkāradiṭṭhi. Mamaṃkārā ti mamaṃkārataṇhā. Sesaṃ sabbattha uttānamevāti. 

Ānisaṃsavaggo dasamo. 

Dutiyapaṇṇāsakaṃ niṭṭhitaṃ. 

11. Tikavaggo 

1. Rāgasuttavaṇṇanā 

107 . Ekādasamassa paṭhame asubhā ti asubhakammaṭṭhānaṃ. Mettā ti mettākammaṭṭhānaṃ. Paññā ti sahavipassanā maggapaññā. 

6. Assādasuttavaṇṇanā 

112 . Chaṭṭhe assādadiṭṭhī ti sassatadiṭṭhi. Attānudiṭṭhī ti attānaṃ anugatā vīsativatthukā sakkāyadiṭṭhi. Micchādiṭṭhī ti dvāsaṭṭhividhāpi diṭṭhi. Sammādiṭṭhī ti maggasammādiṭṭhi, natthi dinnantiādikā vā micchādiṭṭhi, kammassakatañāṇaṃ sammādiṭṭhi. 

7. Aratisuttavaṇṇanā 

113 . Sattame adhammacariyā ti dasa akusalakammapathā. 

10. Uddhaccasuttavaṇṇanā 

116 . Dasame asaṃvaro ti anadhivāsakabhāvo. Sesaṃ sabbattha uttānamevāti. 

Tikavaggo ekādasamo. 

12. Sāmaññavaggavaṇṇanā 

119-121 . Ito paresu tapusso ti dvevācikupāsako. Tathāgate niṭṭhaṅgato ti buddhaguṇesu patiṭṭhitacitto pahīnakaṅkho. Amataṃ addasāti amataddaso. Ariyenā ti niddosena lokuttarasīlena. Ñāṇenā ti paccavekkhaṇañāṇena. Vimuttiyā ti sekhaphalavimuttiyā . Tavakaṇṇiko ti evaṃnāmako gahapati. Tapakaṇṇikotipi pāḷi. 

24. Rāgapeyyālavaṇṇanā 

140 . Rāgassā ti pañcakāmaguṇikarāgassa. Sesaṃ sabbattha uttānatthamevāti. 

Manorathapūraṇiyā aṅguttaranikāya-aṭṭhakathāya 

Chakkanipātassa saṃvaṇṇanā niṭṭhitā. 

. Namo tassa bhagavato arahato sammāsambuddhassa. 

Aṅguttaranikāye 

Sattakanipāta-aṭṭhakathā 

Paṇṇāsakaṃ 

1. Dhanavaggo 

1-5. Paṭhamapiyasuttādivaṇṇanā 

1-5 . Sattakanipātassa paṭhame anavaññattikāmo ti abhiññātabhāvakāmo. Tatiye yoniso vicine dhamma nti upāyena catusaccadhammaṃ vicināti. Paññāyatthaṃ vipassatī ti sahavipassanāya maggapaññāya saccadhammaṃ vipassati. Pajjotassevā ti dīpasseva. Vimokkho hoti cetaso ti tassa imehi balehi samannāgatassa khīṇāsavassa dīpanibbānaṃ viya carimakacittassa vatthārammaṇehi vimokkho hoti, gataṭṭhānaṃ na paññāyati. Catutthe saddho hotī tiādīni pañcakanipāte vaṇṇitāneva. Pañcame dhanānī ti adāliddiyakaraṇaṭṭhena dhanāni. 

7. Uggasuttavaṇṇanā 

7 . Sattame uggo rājamahāmatto ti pasenadikosalassa mahāamacco. Upasaṅkamī ti bhuttapātarāso upasaṅkami. Aḍḍho ti nidhānagatena dhanena aḍḍho. Migāro rohaṇeyyo ti rohaṇaseṭṭhino nattāraṃ migāraseṭṭhiṃ sandhāyevamāha. Mahaddhano ti vaḷañjanadhanena mahaddhano. Mahābhogo ti upabhogaparibhogabhaṇḍassa mahantatāya mahābhogo. Hiraññassā ti suvaṇṇasseva. Suvaṇṇāmeva hissa koṭisaṅkhyaṃ ahosi. Rūpiyassā ti sesassa taṭṭakasarakaattharaṇapāvuraṇādino paribhogaparikkhārassa pamāṇasaṅkhāne vādoyeva natthi. 

8. Saṃyojanasuttavaṇṇanā 

8 . Aṭṭhame anunayasaṃyojana nti kāmarāgasaṃyojanaṃ. Sabbāneva cetāni bandhanaṭṭhena saṃyojanānīti veditabbāni. Imasmiṃ sutte vaṭṭameva kathitaṃ. Sesaṃ sabbattha uttānatthamevāti. 

Dhanavaggo paṭhamo. 

2. Anusayavaggo 

3. Kulasuttavaṇṇanā 

13 . Dutiyassa tatiye nāla nti na yuttaṃ nānucchavikaṃ. Na manāpenā ti na manamhi appanakena ākārena nisinnāsanato paccuṭṭhenti, anādarameva dassenti. Santamassa pariguhantī ti vijjamānampi deyyadhammaṃ etassa niguhanti paṭicchādenti. Asakkaccaṃ denti no sakkacca nti lūkhaṃ vā hotu paṇītaṃ vā, asahatthā acittīkārena denti, no cittīkārena. 

4. Puggalasuttavaṇṇanā 

14 . Catutthe ubhatobhāgavimutto ti dvīhi bhāgehi vimutto, arūpasamāpattiyā rūpakāyato vimutto, maggena nāmakāyato. So catunnaṃ arūpasamāpattīnaṃ ekekato vuṭṭhāya saṅkhāre sammasitvā arahattaṃ pattānaṃ catunnaṃ, nirodhā vuṭṭhāya arahattaṃ pattaanāgāmino ca vasena pañcavidho hoti. Pāḷi panettha ‘‘katamo ca puggalo ubhatobhāgavimutto? Idhekacco puggalo aṭṭha vimokkhe kāyena phusitvā viharati, paññāya cassa disvā āsavā parikkhīṇā hontī’’ti (pu. pa. 208) evaṃ aṭṭhavimokkhalābhino vasena āgatā. 

Paññāya vimuttoti paññāvimutto . So sukkhavipassako, catūhi jhānehi vuṭṭhāya arahattaṃ pattā cattāro cāti imesaṃ vasena pañcavidho hoti. Pāḷi panettha aṭṭhavimokkhapaṭikkhepavaseneva āgatā. Yathāha – ‘‘na heva kho aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṃ vuccati puggalo paññāvimutto’’ti. 

Phuṭṭhantaṃ sacchikatoti kāyasakkhī . So jhānaphassaṃ paṭhamaṃ phusati, pacchā nirodhaṃ nibbānaṃ sacchikaroti. So sotāpattiphalaṭṭhaṃ ādiṃ katvā yāva arahattamaggaṭṭhā chabbidho hoti. Tenāha – ‘‘idhekacco puggalo aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti. Ayaṃ vuccati puggalo kāyasakkhī’’ti (pu. pa. 208). 

Diṭṭhantaṃ pattoti diṭṭhippatto . Tatridaṃ saṅkhepalakkhaṇaṃ – dukkhā saṅkhārā, sukho nirodhoti ñātaṃ hoti diṭṭhaṃ viditaṃ sacchikataṃ phusitaṃ paññāyāti diṭṭhippatto. Vitthārato pana sopi kāyasakkhī viya chabbidho hoti. Tenevāha – ‘‘idhekacco puggalo ‘idaṃ dukkha’nti yathābhūtaṃ pajānāti…pe… ‘ayaṃ dukkhanirodhagāminī paṭipadā’ti yathābhūtaṃ pajānāti, tathāgatappaveditā cassa dhammā paññāya vodiṭṭhā honti vocaritā paññāya…pe… ayaṃ vuccati puggalo diṭṭhippatto’’ti. 

Saddhāya vimuttoti saddhāvimutto . Sopi vuttanayeneva chabbidho hoti. Tenāha – ‘‘idhekacco puggalo ‘idaṃ dukkha’nti yathābhūtaṃ pajānāti…pe… ‘ayaṃ dukkhanirodhagāminī paṭipadā’ti yathābhūtaṃ pajānāti, tathāgatappaveditā cassa dhammā paññāya vodiṭṭhā honti vocaritā paññāya…pe… no ca kho yathādiṭṭhippattassa. Ayaṃ vuccati puggalo saddhāvimutto’’ti. Etassa hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti, diṭṭhippattassa pubbabhāgamaggakkhaṇe kilesacchedakañāṇaṃ adandhaṃ tikhiṇaṃ sūraṃ hutvā vahati. Tasmā yathā nāma nātitikhiṇena asinā kadaliṃ chindantassa chinnaṭṭhānaṃ maṭṭhaṃ na hoti, asi sīghaṃ na vahati, saddo suyyati, balavataro vāyāmo kātabbo hoti, evarūpā saddhāvimuttassa pubbabhāgamaggabhāvanā. Yathā pana sunisitena asinā kadaliṃ chindantassa chinnaṭṭhānaṃ maṭṭhaṃ hoti, asi sīghaṃ vahati, saddo na suyyati, balavavāyāmakiccaṃ na hoti, evarūpā paññāvimuttassa pubbabhāgamaggabhāvanā veditabbā. 

Dhammaṃ anussaratīti dhammānusārī . Dhammoti paññā, paññāpubbaṅgamaṃ maggaṃ bhāvetīti attho. Saddhānusārimhi pi eseva nayo. Ubhopete sotāpattimaggaṭṭhāyeva. Vuttampi cetaṃ – ‘‘yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti. Ayaṃ vuccati puggalo dhammānusārī. Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti. Ayaṃ vuccati puggalo saddhānusārī’’ti (pu. pa. 208). Ayamettha saṅkhepo, vitthārato panesā ubhatobhāgavimuttādikathā visuddhimagge (visuddhi. 2.771, 889) paññābhāvanādhikāre vuttā. Tasmā tattha vuttanayeneva veditabbāti. 

5. Udakūpamāsuttavaṇṇanā 

15 . Pañcame udakūpamā ti nimujjanādiākāraṃ gahetvā udakena upamitā. Sakiṃ nimuggo ti ekavārameva nimuggo. Ekantakāḷakehī ti niyatamicchādiṭṭhiṃ sandhāya vuttaṃ. Ummujjatī ti uṭṭhahati. Sādhū ti sobhanā bhaddakā. Hāyatiyevā ti caṅkavāre āsittaudakaṃ viya parihāyateva . Ummujjitvā vipassati viloketī ti uṭṭhahitvā gantabbadisaṃ vipassati viloketi. Pataratī ti gantabbadisābhimukho tarati nāma. Paṭigādhappatto hotī ti uṭṭhāya viloketvā pataritvā ekasmiṃ ṭhāne patiṭṭhāpatto nāma hoti, tiṭṭhati na punāgacchati. Tiṇṇo pāraṅgato thale tiṭṭhatī ti sabbakilesoghaṃ taritvā paratīraṃ gantvā nibbānathale patiṭṭhito nāma hoti. Imasmiṃ sutte vaṭṭavivaṭṭaṃ kathitaṃ. 

6. Aniccānupassīsuttavaṇṇanā 

16 . Chaṭṭhe aniccāti evaṃ paññāya pharanto anupassatīti aniccānupassī . Aniccāti evaṃ saññā assāti aniccasaññī . Aniccāti evaṃ ñāṇena paṭisaṃveditā assāti aniccapaṭisaṃvedī. Satata nti sabbakālaṃ. Samita nti yathā purimacittena pacchimacittaṃ samitaṃ samupagataṃ ghaṭṭitaṃ hoti, evaṃ. Abbokiṇṇa nti nirantaraṃ aññena cetasā asaṃmissaṃ. Cetasā adhimuccamāno ti cittena sanniṭṭhāpayamāno. Paññāya pariyogāhamāno ti vipassanāñāṇena anupavisamāno. 

Apubbaṃ acarima nti apure apacchā ekakkhaṇeyeva. Idha samasīsī kathito. So catubbidho hoti rogasamasīsī, vedanāsamasīsī, iriyāpathasamasīsī, jīvitasamasīsīti. Tattha yassa aññatarena rogena phuṭṭhassa sato rogavūpasamo ca āsavakkhayo ca ekappahāreneva hoti, ayaṃ rogasamasīsī nāma. Yassa pana aññataraṃ vedanaṃ vedayato vedanāvūpasamo ca āsavakkhayo ca ekappahāreneva hoti, ayaṃ vedanāsamasīsī nāma. Yassa pana ṭhānādīsu iriyāpathesu aññatarasamaṅgino vipassantassa iriyāpathassa pariyosānañca āsavakkhayo ca ekappahāreneva hoti, ayaṃ iriyāpathasamasīsī nāma. Yassa pana upakkamato vā sarasato vā jīvitapariyādānañca āsavakkhayo ca ekappahāreneva hoti, ayaṃ jīvitasamasīsī nāma. Ayamidha adhippeto. Tattha kiñcāpi āsavapariyādānaṃ maggacittena, jīvitapariyādānaṃ cuticittena hotīti ubhinnaṃ ekakkhaṇe sambhavo nāma natthi. Yasmā panassa āsavesu khīṇamattesu paccavekkhaṇavārānantarameva jīvitapariyādānaṃ gacchati, antaraṃ na paññāyati, tasmā evaṃ vuttaṃ. 

Antarāparinibbāyī ti yo pañcasu suddhāvāsesu yattha katthaci uppanno nibbattakkhaṇe vā thokaṃ atikkamitvā vā vemajjhe ṭhatvā vā arahattaṃ pāpuṇāti, tassetaṃ nāmaṃ. Upahaccaparinibbāyī ti yo tattheva āyuvemajjhaṃ atikkamitvā arahattaṃ pāpuṇāti. Asaṅkhāraparinibbāyī ti yo tesaṃyeva puggalānaṃ asaṅkhāreneva appayogena kilese khepeti. Sasaṅkhāraparinibbāyī ti yo sasaṅkhārena sappayogena kilese khepeti. Uddhaṃsoto akaniṭṭhagāmī ti yo heṭṭhā catūsu suddhāvāsesu yattha katthaci nibbattitvā tato cuto anupubbena akaniṭṭhe uppajjitvā arahattaṃ pāpuṇāti. 

7-9. Dukkhānupassīsuttādivaṇṇanā 

17-19 . Sattame dukkhānupassī ti pīḷanākāraṃ dukkhato anupassanto. Aṭṭhame anattānupassī ti avasavattanākāraṃ anattāti anupassanto. Navame sukhānupassī ti sukhanti evaṃ ñāṇena anupassanto. 

10. Niddasavatthusuttavaṇṇanā 

20 . Dasame niddasavatthūnī ti niddasādivatthūni, ‘‘niddaso bhikkhu, nibbīso, nittiṃso, niccattālīso, nippaññāso’’ti evaṃ vacanakāraṇāni. Ayaṃ kira pañho titthiyasamaye uppanno. Titthiyā hi dasavassakāle mataṃ nigaṇṭhaṃ niddasoti vadanti. So kira puna dasavasso na hoti. Na kevalañca dasavasso, navavassopi ekavassopi na hoti. Eteneva nayena vīsativassādikālepi mataṃ nigaṇṭhaṃ ‘‘nibbīso nittiṃso niccattālīso nippaññāso’’ti vadanti. Āyasmā ānando gāme vicaranto taṃ kathaṃ sutvā vihāraṃ gantvā bhagavato ārocesi. Bhagavā āha – ‘‘na idaṃ, ānanda, titthiyānaṃ adhivacanaṃ, mama sāsane khīṇāsavassetaṃ adhivacanaṃ. Khīṇāsavo hi dasavassakāle parinibbuto puna dasavasso na hoti. Na kevalañca dasavassova, navavassopi…pe… ekavassopi. Na kevalañca ekavassova, ekādasamāsikopi…pe… ekamāsikopi ekamuhuttikopi na hotiyeva’’. Kasmā? Puna paṭisandhiyā abhāvā. Nibbīsādīsupi eseva nayo. Iti bhagavā ‘‘mama sāsane khīṇāsavassetaṃ adhivacana’’nti vatvā yehi kāraṇehi niddaso hoti, tāni dassetuṃ imaṃ desanaṃ ārabhi. 

Tattha idhā ti imasmiṃ sāsane. Sikkhāsamādāne tibbacchando hotī ti sikkhāttayapūraṇe balavacchando hoti. Āyatiñca sikkhāsamādāne avigatapemo ti anāgate punadivasādīsupi sikkhāpūraṇe avigatapemeneva samannāgato hoti. Dhammanisantiyā ti dhammanisāmanāya. Vipassanāyetaṃ adhivacanaṃ. Icchāvinaye ti taṇhāvinaye. Paṭisallāne ti ekībhāve. Vīriyārambhe ti kāyikacetasikassa vīriyassa pūraṇe. Satinepakke ti satiyañceva nipakabhāve. Diṭṭhipaṭivedhe ti maggadassane. Sesaṃ sabbattha uttānamevāti. 

Anusayavaggo dutiyo. 

3. Vajjisattakavaggo 

1. Sārandadasuttavaṇṇanā 

21 . Tatiyassa paṭhame sārandade cetiye ti evaṃnāmake vihāre. Anuppanne kira tathāgate tattha sārandadassa yakkhassa nivāsanaṭṭhānaṃ cetiyaṃ ahosi, athettha bhagavato vihāraṃ kāresuṃ. So sārandadacetiyaṃtveva saṅkhaṃ gato. Yāvakīvañcā ti yattakaṃ kālaṃ. Abhiṇhaṃ sannipātā ti divasassa tikkhattuṃ sannipatantāpi antarantarā sannipatantāpi abhiṇhaṃ sannipātāva. Sannipātabahulā ti ‘‘hiyyopi purimadivasampi sannipatamha, puna ajja kimatthaṃ sannipatāmā’’ti vosānamanāpajjanena sannipātabahulā. Vuddhiyeva licchavī vajjīnaṃ pāṭikaṅkhā no parihānī ti abhiṇhaṃ asannipatantā hi disāsu āgataṃ sāsanaṃ na suṇanti, tato ‘‘asukagāmasīmā vā nigamasīmā vā ākulā, asukaṭṭhāne corā pariyuṭṭhitā’’ti na jānanti. Corāpi ‘‘pamattā rājāno’’ti ñatvā gāmanigamādīni paharantā janapadaṃ nāsenti. Evaṃ rājūnaṃ parihāni hoti . Abhiṇhaṃ sannipatantā pana taṃ pavattiṃ suṇanti, tato balaṃ pesetvā amittamaddanaṃ karonti. Corāpi ‘‘appamattā rājāno, na sakkā amhehi vaggabandhanena vicaritu’’nti bhijjitvā palāyanti. Evaṃ rājūnaṃ vuddhi hoti. Tena vuttaṃ – ‘‘vuddhiyeva licchavī vajjīnaṃ pāṭikaṅkhā no parihānī’’ti. 

Samaggā tiādīsu sannipātabheriyā niggatāya ‘‘ajja me kiccaṃ atthi maṅgalaṃ atthī’’ti vikkhepaṃ karontā na samaggā sannipatanti nāma. Bherisaddaṃ pana sutvāva bhuñjamānāpi alaṅkurumānāpi vatthāni nivāsayamānāpi addhabhuttā addhālaṅkatā vatthaṃ nivāsentāva sannipatantā samaggā sannipatanti nāma. Sannipatitā pana cintetvā mantetvā kattabbaṃ katvā ekatova avuṭṭhahantā na samaggā vuṭṭhahanti nāma. Evaṃ vuṭṭhitesu hi ye paṭhamaṃ gacchanti, tesaṃ evaṃ hoti – ‘‘amhehi bāhirakathāva sutā, idāni vinicchayakathā bhavissatī’’ti. Ekato vuṭṭhahantā pana samaggā vuṭṭhahanti nāma. Apica ‘‘asukaṭṭhāne gāmasīmā vā nigamasīmā vā ākulā, corā vā pariyuṭṭhitā’’ti sutvā ‘‘ko gantvā amittamaddanaṃ karissatī’’ti vutte ‘‘ahaṃ paṭhamaṃ ahaṃ paṭhama’’nti vatvā gacchantāpi samaggā vuṭṭhahanti nāma. Ekassa pana kammante osīdamāne sesā puttabhātaro pesetvā tassa kammantaṃ upatthambhayamānāpi āgantukarājānaṃ ‘‘asukassa gehaṃ gacchatu, asukassa gehaṃ gacchatū’’ti avatvā sabbe ekato saṅgaṇhantāpi ekassa maṅgale vā roge vā aññasmiṃ vā pana tādise sukhadukkhe uppanne sabbe tattha sahāyabhāvaṃ gacchantāpi samaggā vajjikaraṇīyāni karonti nāma. 

Appaññatta ntiādīsu pubbe akataṃ suṅkaṃ vā baliṃ vā daṇḍaṃ vā āharāpentā appaññattaṃ paññāpenti nāma. Porāṇapaveṇiyā āgatameva pana anāharāpentā paññattaṃ samucchindanti nāma. Coroti gahetvā dassite avicinitvā chejjabhejjaṃ anusāsantā porāṇaṃ vajjidhammaṃ samādāya na vattanti nāma. Tesaṃ apaññattaṃ paññāpentānaṃ abhinavasuṅkādipīḷitā manussā ‘‘atiupaddutamha, ke imesaṃ vijite vasissantī’’ti paccantaṃ pavisitvā corā vā corasahāyā vā hutvā janapadaṃ hananti. Paññattaṃ samucchindantānaṃ paveṇiāgatāni suṅkādīni agaṇhantānaṃ koso parihāyati, tato hatthiassabalakāyaorodhādayo yathānibaddhaṃ vaṭṭaṃ alabhamānā thāmabalena parihāyanti. Te neva yuddhakkhamā honti na pāricariyakkhamā. Porāṇaṃ vajjidhammaṃ samādāya avattantānaṃ vijite manussā ‘‘amhākaṃ puttaṃ pitaraṃ bhātaraṃ acoraṃyeva coroti katvā chindiṃsu bhindiṃsū’’ti kujjhitvā paccantaṃ pavisitvā corā vā corasahāyā vā hutvā janapadaṃ hananti. Evaṃ rājūnaṃ parihāni hoti. Apaññattaṃ na paññāpentānaṃ pana ‘‘paveṇiāgataṃyeva rājāno karontī’’ti manussā haṭṭhatuṭṭhā kasivāṇijjādike kammante sampādenti. Paññattaṃ asamucchindantānaṃ paveṇiāgatāni suṅkādīni gaṇhantānaṃ koso vaḍḍhati, tato hatthiassabalakāyaorodhādayo yathānibaddhaṃ vaṭṭaṃ labhamānā thāmabalasampannā yuddhakkhamā ceva pāricariyakkhamā ca honti. Porāṇe vajjidhamme samādāya vattantānaṃ manussā na ujjhāyanti. ‘‘Rājāno porāṇapaveṇiyā karonti, aṭṭakulikasenāpatiuparājūhi parikkhitaṃ sayampi parikkhipitvā paveṇipotthakaṃ vācāpetvā anucchavikameva daṇḍaṃ pavattayanti, etesaṃ doso natthi, amhākaṃyeva doso’’ti appamattā kammante karonti. Evaṃ rājūnaṃ vuddhi hoti. 

Sakkarissantī ti yaṃkiñci tesaṃ sakkāraṃ karontā sundarameva karissanti. Garuṃ karissantī ti garubhāvaṃ paccupaṭṭhapetvā karissanti. Mānessantī ti manena piyāyissanti. Pūjessantī ti paccayapūjāya pūjessanti. Sotabbaṃ maññissantī ti divasassa dve tayo vāre upaṭṭhānaṃ gantvā tesaṃ kathaṃ sotabbaṃ saddhātabbaṃ maññissanti. Tattha ye evaṃ mahallakānaṃ rājūnaṃ sakkārādīni na karonti, ovādatthāya vā nesaṃ upaṭṭhānaṃ na gacchanti, te tehi vissaṭṭhā anovadiyamānā kīḷāpasutā rajjato parihāyanti. Ye pana tathā paṭipajjanti, tesaṃ mahallakarājāno ‘‘idaṃ kātabbaṃ idaṃ na kātabba’’nti porāṇapaveṇiṃ ācikkhanti. Saṅgāmaṃ patvāpi ‘‘evaṃ pavisitabbaṃ, evaṃ nikkhamitabba’’nti upāyaṃ dassenti. Te tehi ovadiyamānā yathāovādaṃ paṭipajjamānā sakkonti rajjapaveṇiṃ sandhāretuṃ. Tena vuttaṃ – ‘‘vuddhiyeva licchavī vajjīnaṃ pāṭikaṅkhā’’ti. 

Kulitthiyo ti kulagharaṇiyo. Kulakumāriyo ti anividdhā tāsaṃ dhītaro. Okassā ti vā pasayhā ti vā pasayhākārassevetaṃ nāmaṃ. Okāsātipi paṭhanti. Tattha okassā ti avakasitvā ākaḍḍhitvā. Pasayhā ti abhibhavitvā ajjhottharitvāti ayaṃ vacanattho. Evañhi karontānaṃ vijite manussā ‘‘amhākaṃ gehe puttabhātaropi, kheḷasiṅghānikādīni mukhena apanetvā saṃvaḍḍhitā dhītaropi ime balakkārena gahetvā attano ghare vāsentī’’ti kupitā paccantaṃ pavisitvā corā vā corasahāyā vā hutvā janapadaṃ hananti. Evaṃ akarontānaṃ pana vijite manussā appossukkā sakāni kammāni karontā rājakosaṃ vaḍḍhenti. Evamettha vuddhihāniyo veditabbā. 

Vajjīnaṃ vajjicetiyānī ti vajjirājūnaṃ vajjiraṭṭhe cittīkataṭṭhena cetiyānīti laddhanāmāni yakkhaṭṭhānāni. Abbhantarānī ti antonagare ṭhitāni. Bāhirānī ti bahinagare ṭhitāni. Dinnapubbaṃ katapubba nti pubbe dinnañca katañca. No parihāpessantī ti ahāpetvā yathāpavattameva karissanti. Dhammikaṃ baliṃ parihāpentānañhi devatā ārakkhaṃ susaṃvihitaṃ na karonti, anuppannaṃ dukkhaṃ uppādetuṃ asakkontiyopi uppannaṃ kāsasīsarogādiṃ vaḍḍhenti, saṅgāme patte sahāyā na honti. Aparihāpentānaṃ pana ārakkhaṃ susaṃvihitaṃ karonti, anuppannaṃ sukhaṃ uppādetuṃ asakkontiyopi uppannaṃ kāsasīsarogādiṃ haranti, saṅgāmasīse sahāyā hontīti. Evamettha vuddhihāniyo veditabbā. 

Dhammikā rakkhāvaraṇaguttī ti ettha rakkhā eva yathā anicchitaṃ nāgacchati, evaṃ āvaraṇato āvaraṇaṃ. Yathā icchitaṃ na nassati, evaṃ gopāyanato gutti. Tattha balakāyena parivāretvā rakkhanaṃ pabbajitānaṃ dhammikā rakkhāvaraṇagutti nāma na hoti. Yathā pana vihārassa upavane rukkhe na chindanti, vājikā vājaṃ na karonti, pokkharaṇīsu macche na gaṇhanti, evaṃ karaṇaṃ dhammikā rakkhāvaraṇagutti nāma. Kintī ti kena nu kho kāraṇena. 

Tattha ye anāgatānaṃ arahantānaṃ āgamanaṃ na icchanti, te assaddhā honti appasannā. Pabbajite sampatte paccuggamanaṃ na karonti, gantvā na passanti, paṭisanthāraṃ na karonti, pañhaṃ na pucchanti, dhammaṃ na suṇanti, dānaṃ na denti, anumodanaṃ na suṇanti, nivāsanaṭṭhānaṃ na saṃvidahanti. Atha nesaṃ avaṇṇo uggacchati ‘‘asuko nāma rājā assaddho appasanno, pabbajite sampatte paccuggamanaṃ na karoti…pe… nivāsanaṭṭhānaṃ na saṃvidahatī’’ti. Taṃ sutvā pabbajitā tassa nagaradvārena gacchantāpi nagaraṃ na pavisanti. Evaṃ anāgatānaṃ arahantānaṃ anāgamanameva hoti. Āgatānaṃ pana phāsuvihāre asati yepi ajānitvā āgatā, te ‘‘vasissāmāti tāva cintetvā āgatamhā, imesaṃ pana rājūnaṃ iminā nīhārena ke vasissantī’’ti nikkhamitvā gacchanti. Evaṃ anāgatesu anāgacchantesu āgatesu dukkhaṃ viharantesu so doso pabbajitānaṃ anāvāso hoti. Tato devatārakkhā na hoti, devatārakkhāya asati amanussā okāsaṃ labhanti, amanussā ussannā anuppannaṃ byādhiṃ uppādenti. Sīlavantānaṃ dassanapañhapucchanādivatthukassa puññassa anāgamo hoti. Vipariyāyena yathāvuttakaṇhapakkhaviparītassa sukkapakkhassa sambhavo hotīti evamettha vuddhihāniyo veditabbā. 

2. Vassakārasuttavaṇṇanā 

22 . Dutiye abhiyātukāmo ti abhibhavanatthāya yātukāmo. Vajjī ti vajjirājāno. Evaṃmahiddhike ti evaṃ mahatiyā rājiddhiyā samannāgate. Etena nesaṃ samaggabhāvaṃ katheti. Evaṃmahānubhāve ti evaṃ mahantena rājānubhāvena samannāgate . Etena nesaṃ hatthisippādīsu katasikkhataṃ katheti, yaṃ sandhāya vuttaṃ – ‘‘sikkhitā vatime licchavikumārakā, susikkhitā vatime licchavikumārakā, yatra hi nāma sukhumena tāḷacchiggaḷena asanaṃ atipātayissanti poṅkhānupoṅkhaṃ avirādhita’’nti (saṃ. ni. 5.1115). Ucchecchāmī ti ucchindissāmi. Vināsessāmī ti adassanaṃ nayissāmi. Anayabyasana nti avaḍḍhiñceva, ñātibyasanañca. Āpādessāmī ti pāpayissāmi. 

Iti kira so ṭhānanisajjādīsu imaṃ yuddhakathameva katheti, ‘‘gamanasajjā hothā’’ti ca balakāyaṃ āṇāpeti. Kasmā? Gaṅgāya kira ekaṃ paṭṭanagāmaṃ nissāya addhayojanaṃ ajātasattuno vijitaṃ, addhayojanaṃ licchavīnaṃ. Tatra pabbatapādato mahagghabhaṇḍaṃ otarati. Taṃ sutvā ‘‘ajja yāmi, sve yāmī’’ti ajātasattuno saṃvidahantasseva licchavino samaggā sammodamānā puretaraṃ āgantvā sabbaṃ gaṇhanti. Ajātasattu pacchā āgantvā taṃ pavattiṃ ñatvā kujjhitvā gacchati. Te punasaṃvaccharepi tatheva karonti. Atha so balavāghātajāto, tadā evamakāsi. 

Tato cintesi – ‘‘gaṇena saddhiṃ yuddhaṃ nāma bhāriyaṃ, ekopi moghappahāro nāma natthi. Ekena kho pana paṇḍitena saddhiṃ mantetvā karonto niraparādho hoti, paṇḍito ca satthārā sadiso natthi, satthā ca avidūre dhuravihāre vasati, handāhaṃ pesetvā pucchāmi. Sace me gatena koci attho bhavissati, satthā tuṇhī bhavissati. Anatthe pana sati ‘kiṃ rañño tattha gatenā’ti vakkhatī’’ti. So vassakāraṃ brāhmaṇaṃ pesesi. Brāhmaṇo gantvā bhagavato tamatthaṃ ārocesi. Tena vuttaṃ – atha kho rājā…pe… āpādessāmi vajjī ti. 

Bhagavantaṃ bījayamāno ti thero vattasīse ṭhatvā bhagavantaṃ bījati, bhagavato pana sītaṃ vā uṇhaṃ vā natthi. Bhagavā brāhmaṇassa vacanaṃ sutvā tena saddhiṃ amantetvā therena saddhiṃ mantetukāmo kinti te, ānanda, suta ntiādimāha. Taṃ vuttatthameva. 

Ekamidāha nti idaṃ bhagavā pubbe vajjīnaṃ imassa vajjisattakassa desitabhāvappakāsanatthaṃ āha. Akaraṇīyā ti akattabbā, aggahetabbāti attho. Yadida nti nipātamattaṃ. Yuddhassā ti karaṇatthe sāmivacanaṃ, abhimukhaṃ yuddhena gahetuṃ na sakkāti attho. Aññatra upalāpanāyā ti ṭhapetvā upalāpanaṃ. Upalāpanā nāma ‘‘alaṃ vivādena, idāni samaggā homā’’ti hatthiassarathahiraññasuvaṇṇādīni pesetvā saṅgahakaraṇaṃ, evañhi saṅgahaṃ katvā kevalaṃ vissāsena sakkā gaṇhitunti attho. Aññatra mithubhedā ti ṭhapetvā mithubhedaṃ. Iminā ‘‘aññamaññabhedaṃ katvāpi sakkā ete gahetu’’nti dasseti. Idaṃ brāhmaṇo bhagavato kathāya nayaṃ labhitvā āha. Kiṃ pana bhagavā brāhmaṇassa imāya kathāya nayalābhaṃ jānātīti? Āma jānāti. Jānanto kasmā kathesi? Anukampāya. Evaṃ kirassa ahosi – ‘‘mayā akathitepi katipāhena gantvā sabbe gaṇhissati, kathite pana samagge bhindanto tīhi saṃvaccharehi gaṇhissati. Ettakampi jīvitameva varaṃ. Ettakañhi jīvantā attano patiṭṭhābhūtaṃ puññaṃ karissantī’’ti. Abhinanditvā ti cittena nanditvā. Anumoditvā ti ‘‘yāva subhāsitamidaṃ bhotā gotamenā’’ti vācāya anumoditvā. Pakkāmī ti rañño santikaṃ gato. Rājāpi tameva pesetvā sabbe bhinditvā gantvā anayabyasanaṃ pāpesi. 

3. Paṭhamasattakasuttavaṇṇanā 

23 . Tatiye abhiṇhaṃ sannipātā ti idaṃ vajjisattake vuttasadisameva. Idhāpi ca abhiṇhaṃ asannipatantā disāsu āgatasāsanaṃ na suṇanti, tato ‘‘asukavihārasīmā ākulā, uposathappavāraṇā ṭhitā, asukasmiṃ ṭhāne bhikkhū vejjakammadūtakammādīni karonti, viññattibahulā phalapupphadānādīhi jīvikaṃ kappentī’’tiādīni na jānanti. Pāpabhikkhūpi ‘‘pamatto saṅgho’’ti ñatvā rāsibhūtā sāsanaṃ osakkāpenti. Abhiṇhaṃ sannipatantā pana taṃ pavattiṃ suṇanti, tato bhikkhusaṅghaṃ pesetvā sīmaṃ ujuṃ kārenti, uposathappavāraṇāyo pavattāpenti, micchājīvānaṃ ussannaṭṭhāne ariyavaṃsike pesetvā ariyavaṃsaṃ kathāpenti, pāpabhikkhūnaṃ vinayadharehi niggahaṃ kārāpenti. Pāpabhikkhūpi ‘‘appamatto saṅgho, na sakkā amhehi vaggabandhanena vicaritu’’nti bhijjitvā palāyanti. Evamettha vuddhihāniyo veditabbā. 

Samaggā tiādīsu cetiyapaṭijagganatthaṃ vā bodhigharauposathāgāracchādanatthaṃ vā katikavattaṃ vā ṭhapetukāmatāya ‘‘saṅgho sannipatatū’’ti bheriyā vā ghaṇṭiyā vā ākoṭitamattāya ‘‘mayhaṃ cīvarakammaṃ atthi, mayhaṃ patto pacitabbo, mayhaṃ navakammaṃ atthī’’ti vikkhepaṃ karontā na samaggā sannipatanti nāma. Sabbaṃ pana taṃ kammaṃ ṭhapetvā ‘‘ahaṃ purimataraṃ, ahaṃ purimatara’’nti ekappahāreneva sannipatantā samaggā sannipatanti nāma. Sannipatitā pana cintetvā mantetvā kattabbaṃ katvā ekatova avuṭṭhahantā na samaggā vuṭṭhahanti nāma. Evaṃ vuṭṭhitesu hi ye paṭhamaṃ gacchanti, tesaṃ evaṃ hoti ‘‘amhehi bāhirakathāva sutā, idāni vinicchayakathā bhavissatī’’ti. Ekappahāreneva vuṭṭhahantā samaggā vuṭṭhahanti nāma. Apica ‘‘asukaṭṭhāne vihārasīmā ākulā, uposathappavāraṇā ṭhitā, asukaṭṭhāne vejjakammādikārakā pāpabhikkhū ussannā’’ti sutvā ‘‘ko gantvā tesaṃ niggahaṃ karissatī’’ti vutte ‘‘ahaṃ paṭhamaṃ, ahaṃ paṭhama’’nti vatvā gacchantāpi samaggā vuṭṭhahanti nāma. 

Āgantukaṃ pana disvā ‘‘imaṃ pariveṇaṃ yāhi, etaṃ pariveṇaṃ yāhi, ayaṃ ko’’ti avatvā sabbe vattaṃ karontāpi, jiṇṇapattacīvarakaṃ disvā tassa bhikkhācāravattena pattacīvaraṃ pariyesantāpi, gilānassa gilānabhesajjaṃ pariyesamānāpi, gilānameva anāthaṃ ‘‘asukapariveṇaṃ yāhī’’ti avatvā attano attano pariveṇe paṭijaggantāpi, eko olīyamānako gantho hoti, paññavantaṃ bhikkhuṃ saṅgaṇhitvā tena taṃ ganthaṃ ukkhipāpentāpi samaggā saṅghakaraṇīyāni karonti nāma. 

Appaññatta ntiādīsu navaṃ adhammikaṃ katikavattaṃ vā sikkhāpadaṃ vā gaṇhantā appaññattaṃ paññāpenti nāma purāṇasanthatavatthusmiṃ sāvatthiyaṃ bhikkhū viya. Uddhammaṃ ubbinayaṃ sāsanaṃ dīpentā paññattaṃ samucchindanti nāma, vassasataparinibbute bhagavati vesālikā vajjiputtakā viya. Khuddānukhuddakā pana āpattiyo sañcicca vītikkamantā yathāpaññattesu sikkhāpadesu samādāya na vattanti nāma assajipunabbasukā viya. Tathā akarontā pana apaññattaṃ na paññāpenti, paññattaṃ na samucchindanti , yathāpaññattesu sikkhāpadesu samādāya vattanti nāma āyasmā upaseno viya, āyasmā yaso kākaṇḍakaputto viya, āyasmā mahākassapo viya ca. Vuddhiyevā ti sīlādiguṇehi vuddhiyeva, no parihāni. 

Therā ti thirabhāvappattā therakārakehi guṇehi samannāgatā. Bahū rattiyo jānantīti rattaññū . Ciraṃ pabbajitānaṃ etesanti cirapabbajitā . Saṅghassa pitiṭṭhāne ṭhitāti saṅghapitaro . Pitiṭṭhāne ṭhitattā saṅghaṃ pariṇenti, pubbaṅgamā hutvā tīsu sikkhāsu pavattentīti saṅghapariṇāyakā . 

Ye tesaṃ sakkārādīni na karonti, ovādatthāya dve tayo vāre upaṭṭhānaṃ na gacchanti, tepi tesaṃ ovādaṃ na denti, paveṇikathaṃ na kathenti, sārabhūtaṃ dhammapariyāyaṃ na sikkhāpenti. Te tehi vissaṭṭhā sīlādīhi dhammakkhandhehi sattahi ca ariyadhanehīti evamādīhi guṇehi parihāyanti. Ye pana tesaṃ sakkārādīni karonti, upaṭṭhānaṃ gacchanti, tesaṃ te ‘‘evaṃ te abhikkamitabba’’ntiādikaṃ ovādaṃ denti, paveṇikathaṃ kathenti, sārabhūtaṃ dhammapariyāyaṃ sikkhāpenti, terasahi dhutaṅgehi dasahi kathāvatthūhi anusāsanti. Te tesaṃ ovāde ṭhatvā sīlādīhi guṇehi vaḍḍhamānā sāmaññatthaṃ anupāpuṇanti. Evamettha hānivuddhiyo daṭṭhabbā. 

Punabbhavo sīlamassāti ponobbhavikā, punabbhavadāyikāti attho, tassā ponobbhavikāya. Na vasaṃ gacchissantī ti ettha ye catunnaṃ paccayānaṃ kāraṇā upaṭṭhākānaṃ padānupadikā hutvā gāmato gāmaṃ vicaranti , te tassā vasaṃ gacchanti nāma. Itare na gacchanti. Tattha hānivuddhiyo pākaṭāyeva. 

Āraññakesū ti pañcadhanusatikapacchimesu. Sāpekkhā ti sālayā. Gāmantasenāsanesu hi jhānaṃ appetvāpi tato vuṭṭhitamattova itthipurisadārakadārikādisaddaṃ suṇāti, yenassa adhigatavisesopi hāyatiyeva. Araññasenāsane niddāyitvāpi pabuddhamatto sīhabyagghamorādīnaṃ saddaṃ suṇāti, yena araññe pītiṃ paṭilabhitvā tameva sammasanto aggaphale patiṭṭhāti. Iti bhagavā gāmantasenāsane jhānaṃ appetvā nisinnabhikkhuto araññe niddāyamānameva pasaṃsati. Tasmā tameva atthavasaṃ paṭicca ‘‘āraññakesu senāsanesu sāpekkhā bhavissantī’’ti āha. 

Paccattaññeva satiṃ upaṭṭhāpessantī ti attanāva attano abbhantare satiṃ upaṭṭhapessanti. Pesalā ti piyasīlā. Idhāpi sabrahmacārīnaṃ āgamanaṃ anicchantā nevāsikā assaddhā honti appasannā, vihāraṃ sampattabhikkhūnaṃ paccuggamana-pattacīvarapaṭiggahaṇa-āsanapaññāpanatālavaṇṭaggahaṇādīni na karonti. Atha nesaṃ avaṇṇo uggacchati ‘‘asukavihāravāsino bhikkhū assaddhā appasannā vihāraṃ paviṭṭhānaṃ vattappaṭivattampi na karontī’’ti. Taṃ sutvā pabbajitā vihāradvārena gacchantāpi vihāraṃ na pavisanti. Evaṃ anāgatānaṃ anāgamanameva hoti. Āgatānaṃ pana phāsuvihāre asati yepi ajānitvā āgatā, te ‘‘vasissāmāti tāvacintetvā āgatamhā, imesaṃ pana nevāsikānaṃ iminā nīhārena ko vasissatī’’ti nikkhamitvā gacchanti. Evaṃ so vihāro aññesaṃ bhikkhūnaṃ anāvāsova hoti. Tato nevāsikā sīlavantānaṃ dassanaṃ alabhantā kaṅkhāvinodakaṃ vā ācārasikkhāpakaṃ vā madhuradhammasavanaṃ vā na labhanti. Tesaṃ neva aggahitadhammaggahaṇaṃ na gahitasajjhāyakaraṇaṃ hoti. Iti nesaṃ hāniyeva hoti, na vuddhi. 

Ye pana sabrahmacārīnaṃ āgamanaṃ icchanti, te saddhā honti pasannā, āgatānaṃ sabrahmacārīnaṃ paccuggamanādīni katvā senāsanaṃ paññapetvā denti , te gahetvā bhikkhācāraṃ pavisanti, kaṅkhaṃ vinodenti, madhuradhammassavanaṃ labhanti. Atha nesaṃ kittisaddo uggacchati ‘‘asukavihāre bhikkhū evaṃ saddhā pasannā vattasampannā saṅgāhakā’’ti. Taṃ sutvā bhikkhū dūratopi āgacchanti. Tesaṃ nevāsikā vattaṃ karonti, samīpaṃ gantvā vuḍḍhataraṃ āgantukaṃ vanditvā nisīdanti, navakatarassa santike āsanaṃ gahetvā nisīditvā ‘‘imasmiṃ vihāre vasissatha, gamissathā’’ti pucchanti. ‘‘Gamissāmā’’ti vutte ‘‘sappāyaṃ senāsanaṃ, sulabhā bhikkhā’’tiādīni vatvā gantuṃ na denti. Vinayadharo ce hoti, tassa santike vinayaṃ sajjhāyanti. Suttantādidharo ce, tassa santike taṃ taṃ dhammaṃ sajjhāyanti. Te āgantukatherānaṃ ovāde ṭhatvā saha paṭisambhidāhi arahattaṃ pāpuṇanti. Āgantukā ‘‘ekaṃ dve divasāni vasissāmāti āgatamhā, imesaṃ pana sukhasaṃvāsatāya dasa dvādasa vassāni vasimhā’’ti vattāro honti. Evamettha hānivuddhiyo veditabbā. 

4. Dutiyasattakasuttavaṇṇanā 

24 . Catutthe na kammārāmā ti ye divasaṃ cīvarakamma-kāyabandhanaparissāvana-dhammakaraṇa-sammajjani-pādakaṭhalikādīneva karonti, te sandhāyesa paṭikkhepo. Yo pana tesaṃ karaṇavelāya evaṃ etāni karoti, uddesavelāya uddesaṃ gaṇhāti, sajjhāyavelāya sajjhāyati, cetiyaṅgaṇavattavelāya cetiyaṅgaṇavattaṃ karoti, manasikāravelāya manasikāraṃ karoti, na so kammārāmo nāma. 

Yo itthivaṇṇapurisavaṇṇādivasena ālāpasallāpaṃ karontoyeva rattindivaṃ vītināmeti, evarūpe bhasse pariyantakārī na hoti, ayaṃ bhassārāmo nāma. Yo pana rattindivaṃ dhammaṃ katheti, pañhaṃ vissajjeti, ayaṃ appabhassova bhasse pariyantakārīyeva. Kasmā? ‘‘Sannipatitānaṃ vo, bhikkhave, dvayaṃ karaṇīyaṃ dhammī vā kathā ariyo vā tuṇhībhāvo’’ti (ma. ni. 1.273) vuttattā. 

Yo ṭhitopi gacchantopi nisinnopi thinamiddhābhibhūto niddāyatiyeva, ayaṃ niddārāmo nāma. Yassa pana karajakāyagelaññena cittaṃ bhavaṅgaṃ otarati, nāyaṃ niddārāmo. Tenevāha – ‘‘abhijānāmahaṃ, aggivessana , gimhānaṃ pacchime māse pacchābhattaṃ piṇḍapātappaṭikkanto catugguṇaṃ saṅghāṭiṃ paññapetvā dakkhiṇena passena sato sampajāno niddaṃ okkamitā’’ti (ma. ni. 1.387). 

Yo ‘‘ekassa dutiyo, dvinnaṃ tatiyo, tiṇṇaṃ catuttho’’ti evaṃ saṃsaṭṭhova viharati, ekako assādaṃ na labhati, ayaṃ saṅgaṇikārāmo . Yo pana catūsu iriyāpathesu ekakova assādaṃ labhati, nāyaṃ saṅgaṇikārāmo. 

Asantasambhāvanicchāya samannāgatā dussīlā pāpicchā nāma. Yesaṃ pāpakā mittā catūsu iriyāpathesu saha ayanato pāpasahāyā, ye ca tanninnatappoṇatappabbhāratāya pāpesu sampavaṅkā, te pāpamittā pāpasahāyā pāpasampavaṅkā nāma. 

Oramattakenā ti avaramattakena appamattakena. Antarā ti arahattaṃ appatvāva etthantare. Vosāna nti pariniṭṭhitabhāvaṃ ‘‘alamettāvatā’’ti osakkanaṃ. Idaṃ vuttaṃ hoti – yāva sīlapārisuddhijjhānavipassanā sotāpannabhāvādīnaṃ aññataramattakena vosānaṃ nāpajjissanti, tāva vuddhiyeva bhikkhūnaṃ pāṭikaṅkhā, no parihānīti. 

7. Saññāsuttavaṇṇanā 

27 . Sattame aniccasaññā dayo aniccānupassanādīhi sahagatasaññā. 

8. Paṭhamaparihānisuttavaṇṇanā 

28 . Aṭṭhame uppannānaṃ saṅghakiccānaṃ nittharaṇena bhāraṃ vahantīti bhāravāhino. Te tena paññāyissantī ti te therā tena attano therabhāvānurūpena kiccena paññāyissanti. Tesu yogaṃ āpajjatī ti payogaṃ āpajjati, sayaṃ tāni kiccāni kātuṃ ārabhatīti. 

9. Dutiyaparihānisuttavaṇṇanā 

29 . Navame bhikkhudassanaṃ hāpetī ti bhikkhusaṅghassa dassanatthāya gamanaṃ hāpeti. Adhisīle ti pañcasīladasasīlasaṅkhāte uttamasīle. Ito bahiddhā ti imamhā sāsanā bahiddhā. Dakkhiṇeyyaṃ gavesatī ti deyyadhammapaṭiggāhake pariyesati. Tattha ca pubbakāraṃ karotī ti tesaṃ bāhirānaṃ titthiyānaṃ datvā pacchā bhikkhūnaṃ deti. Sesaṃ sabbattha uttānamevāti. 

Vajjisattakavaggo tatiyo. 

4. Devatāvaggo 

5. Paṭhamamittasuttavaṇṇanā 

36 . Catutthassa pañcame duddada nti duppariccajaṃ mahārahaṃ bhaṇḍakaṃ. Dukkaraṃ karotī ti kātuṃ asukaraṃ kammaṃ karoti. Dukkhamaṃ khamatī ti sahāyassa atthāya duradhivāsaṃ adhivāseti. Guyhamassa āvikarotī ti attano guyhaṃ tassa āvikaroti. Guyhamassa pariguhatī ti tassa guyhaṃ aññesaṃ nācikkhati. Khīṇena nātimaññatī ti tassa bhoge khīṇe tena khayena taṃ nātimaññati, tasmiṃ omānaṃ attani ca atimānaṃ na karoti. 

6. Dutiyamittasuttavaṇṇanā 

37 . Chaṭṭhe vattā ti vacanakusalo. Vacanakkhamo ti vacanaṃ khamati, dinnaṃ ovādaṃ karoti. Gambhīra nti guyhaṃ rahassaṃ jhānanissitaṃ vipassanāmaggaphalanibbānanissitaṃ. 

7. Paṭhamapaṭisambhidāsuttavaṇṇanā 

38 . Sattame idaṃ me cetaso līnatta nti uppanne cetaso līnatte ‘‘idaṃ me cetaso līnatta’’nti yathāsabhāvato jānāti. Ajjhattaṃ saṃkhittaṃ nāma thinamiddhānugataṃ. Bahiddhā vikkhittaṃ nāma pañcasu kāmaguṇesu vikkhittaṃ. Vedanā tiādīni papañcamūlavasena gahitāni. Vedanā hi taṇhāya mūlaṃ sukhavasena taṇhuppattito, saññā diṭṭhiyā mūlaṃ avibhūtārammaṇe diṭṭhiuppattito, vitakko mānassa mūlaṃ vitakkavasena asmīti mānuppattito. Sappāyāsappāyesū ti upakārānupakāresu. Nimitta nti kāraṇaṃ. Sesaṃ sabbattha uttānatthamevāti. 

Devatāvaggo catuttho. 

5. Mahāyaññavaggo 

1-2. Sattaviññāṇaṭṭhitisuttādivaṇṇanā 

44-45 . Pañcamassa paṭhame viññāṇaṭṭhitiyo ti paṭisandhiviññāṇassa ṭhānāni. Seyyathāpī ti nidassanatthe nipāto, yathā manussāti attho. Aparimāṇesu hi cakkavāḷesu aparimāṇānaṃ manussānaṃ vaṇṇasaṇṭhānādivasena dvepi ekasadisā natthi. Yepi hi katthaci yamakabhātaro vaṇṇena vā saṇṭhānena vā sadisā honti, tesampi ālokitavilokitakathitahasitagamanaṭṭhānādīhi viseso hotiyeva. Tasmā nānattakāyā ti vuttā. Paṭisandhisaññā pana nesaṃ tihetukāpi dvihetukāpi ahetukāpi hoti. Tasmā nānattasaññino ti vuttā. Ekacce ca devā ti cha kāmāvacaradevā. Tesu hi kesañci kāyo nīlo hoti, kesañci pītakādivaṇṇo. Saññā pana tesaṃ dvihetukāpi tihetukāpi hoti, ahetukā natthi. Ekacce ca vinipātikā ti catuapāyavinimuttā uttaramātā yakkhinī, piyaṅkaramātā, phussamittā, dhammaguttāti evamādikā aññe ca vemānikā petā. Etesañhi pītaodātakāḷamaṅguracchavisāmavaṇṇādivasena ceva kisa thūlarassadīghavasena ca kāyo nānā hoti, manussānaṃ viya dvihetukatihetukaahetukavasena saññāpi. Te pana devā viya na mahesakkhā, kapaṇamanussā viya appesakkhā dullabhaghāsacchādanā dukkhapīḷitā viharanti. Ekacce kāḷapakkhe dukkhitā juṇhapakkhe sukhitā honti. Tasmā sukhasamussayato vinipatitattā vinipātikā ti vuttā. Ye panettha tihetukā, tesaṃ dhammābhisamayopi hoti piyaṅkaramātādīnaṃ viya. 

Brahmakāyikā ti brahmapārisajjabrahmapurohitamahābrahmāno. Paṭhamābhinibbattā ti te sabbepi paṭhamajjhānena abhinibbattā. Brahmapārisajjā pana parittena abhinibbattā, tesaṃ kappassa tatiyo bhāgo āyuppamāṇaṃ. Brahmapurohitā majjhimena, tesaṃ upaḍḍhakappo āyuppamāṇaṃ, kāyo ca tesaṃ vipphārikataro hoti. Mahābrahmāno paṇītena, tesaṃ kappo āyuppamāṇaṃ, kāyo ca pana tesaṃ ativipphārikova hoti. Iti te kāyassa nānattā paṭhamajjhānavasena saññāya ekattā nānattakāyā ekattasaññino ti veditabbā. 

Yathā ca te, evaṃ catūsu apāyesu sattā. Nirayesu hi kesañci gāvutaṃ, kesañci aḍḍhayojanaṃ, kesañci yojanaṃ attabhāvo hoti, devadattassa pana yojanasatiko jāto. Tiracchānesupi keci khuddakā, keci mahantā. Pettivisayesupi keci saṭṭhihatthā, keci asītihatthā honti, keci suvaṇṇā, keci dubbaṇṇā. Tathā kālakañcikā asurā. Apicettha dīghapiṭṭhikapetā nāma saṭṭhiyojanikāpi honti. Saññā pana sabbesampi akusalavipākāhetukāva hoti. Iti āpāyikāpi nānattakāyā ekattasaññino tveva saṅkhyaṃ gacchanti. 

Ābhassarā ti daṇḍaukkāya acci viya etesaṃ sarīrato ābhā chijjitvā chijjitvā patantī viya sarati vissaratīti ābhassarā. Tesu pañcakanaye dutiyatatiyajjhānadvayaṃ parittaṃ bhāvetvā upapannā parittābhā nāma honti, tesaṃ dve kappā āyuppamāṇaṃ. Majjhimaṃ bhāvetvā upapannā appamāṇābhā nāma honti, tesaṃ cattāro kappā āyuppamāṇaṃ. Paṇītaṃ bhāvetvā upapannā ābhassarā nāma honti, tesaṃ aṭṭha kappā āyuppamāṇaṃ. Idha pana ukkaṭṭhaparicchedavasena sabbeva te gahitā. Sabbesañhi tesaṃ kāyo ekavipphārova hoti, saññā pana avitakkavicāramattā vā avitakkaavicārā vāti nānā. 

Subhakiṇhā ti subhena vokiṇṇā vikiṇṇā, subhena sarīrappabhāvaṇṇena ekagghanāti attho. Etesañhi na ābhassarānaṃ viya chijjitvā chijjitvā pabhā gacchati. Pañcakanaye pana parittamajjhimapaṇītassa catutthajjhānassa vasena soḷasabāttiṃsacatussaṭṭhikappāyukā parittaappamāṇasubhakiṇhā nāma hutvā nibbattanti. Iti sabbepi te ekattakāyā ceva catutthajjhānasaññāya ekattasaññino cāti veditabbā. Vehapphalā pi catutthaviññāṇaṭṭhitimeva bhajanti. Asaññasattā viññāṇābhāvā ettha saṅgahaṃ na gacchanti, sattāvāsesu gacchanti. 

Suddhāvāsā vivaṭṭapakkhe ṭhitā na sabbakālikā, kappasatasahassampi asaṅkheyyampi buddhasuññe loke na uppajjanti. Soḷasakappasahassaabbhantare buddhesu uppannesuyeva uppajjanti. Dhammacakkappavattissa bhagavato khandhāvāraṭṭhānasadisā honti. Tasmā neva viññāṇaṭṭhitiṃ na sattāvāsaṃ bhajanti. Mahāsīvatthero pana ‘‘na kho pana so, sāriputta, āvāso sulabharūpo, yo mayā anāvutthapubbo iminā dīghena addhunā aññatra suddhāvāsehi devehī’’ti (ma. ni. 1.160) iminā suttena suddhāvāsāpi catutthaviññāṇaṭṭhitiṃ catutthasattāvāsañca bhajantīti vadati, taṃ appatibāhiyattā suttassa anuññātaṃ. 

Nevasaññānāsaññāyatanaṃ yatheva saññāya, evaṃ viññāṇassāpi sukhumattā neva viññāṇaṃ nāviññāṇaṃ. Tasmā viññāṇaṭṭhitīsu na vuttaṃ. Dutiye samādhiparikkhārā ti maggasamādhissa sambhārā. 

3. Paṭhamaaggisuttavaṇṇanā 

46 . Tatiye sabbepi rāgādayo anuḍahanaṭṭhena aggī. Āhuneyyaggī tiādīsu panettha āhunaṃ vuccati sakkāro, āhunaṃ arahantīti āhuneyyā. Mātāpitaro hi puttānaṃ bahupakārattā āhunaṃ arahanti, tesu vippaṭipajjamānā puttā nirayādīsu nibbattanti. Tasmā kiñcāpi mātāpitaro na anuḍahanti, anuḍahanassa pana paccayā honti. Iti anuḍahanaṭṭheneva āhuneyyaggīti vuccanti. Gahapatī ti pana gehasāmiko vuccati, so mātugāmassa sayanavatthālaṅkārādianuppadānena bahupakāro. Taṃ aticaranto mātugāmo nirayādīsu nibbattati. Tasmā sopi purimanayeneva anuḍahanaṭṭhena gahapataggī ti vutto. Dakkhiṇeyyaggī ti ettha pana dakkhiṇāti cattāro paccayā, bhikkhusaṅgho dakkhiṇeyyo. So hi gihīnaṃ tīsu saraṇesu pañcasu sīlesu dasasu sīlesu mātāpitupaṭṭhāne dhammikasamaṇabrāhmaṇupaṭṭhāneti evamādīsu kalyāṇadhammesu niyojanena bahupakāro. Tasmiṃ micchāpaṭipannā gihī bhikkhusaṅghaṃ akkositvā paribhāsitvā nirayādīsu nibbattanti. Tasmā sopi purimanayeneva anuḍahanaṭṭhena dakkhiṇeyyaggīti vutto. Kaṭṭhato nibbatto pākatikova aggi kaṭṭhaggi nāma. 

4. Dutiyaaggisuttavaṇṇanā 

47 . Catutthe uggatasarīrassā ti so kira brāhmaṇamahāsālo attabhāvenapi bhogehipi uggato sārappatto ahosi, tasmā uggatasarīrotveva paññāyittha. Upakkhaṭo ti paccupaṭṭhito. Thūṇūpanītānī ti yūpasaṅkhātaṃ thūṇaṃ upanītāni. Yaññatthāyā ti vadhitvā yajanatthāya. Upasaṅkamī ti so kira sabbaṃ taṃ yaññasambhāraṃ sajjetvā cintesi – ‘‘samaṇo kira gotamo mahāpañño, kiṃ nu kho me yaññassa vaṇṇaṃ kathessati udāhu avaṇṇaṃ, pucchitvā jānissāmī’’ti iminā kāraṇena yena bhagavā tenupasaṅkami. Aggissa ādāna nti yaññayajanatthāya navassa maṅgalaggino ādiyanaṃ. Sabbena sabba nti sabbena sutena sabbaṃ sutaṃ sameti saṃsandati, ekasadisaṃ hotīti dasseti. Satthānī ti vihiṃsanaṭṭhena satthāni viyāti satthāni. Sayaṃ paṭhamaṃ samārambhatī ti attanāva paṭhamataraṃ ārabhati. Hantu nti hanituṃ. 

Pahātabbā ti pariharitabbā. Atohaya nti ato hi mātāpitito ayaṃ. Āhuto ti āgato. Sambhūto ti uppanno. Ayaṃ vuccati, brāhmaṇa, gahapataggī ti ayaṃ puttadārādigaṇo yasmā, gahapati, viya gehasāmiko viya hutvā aggati vicarati, tasmā gahapataggīti vuccati. Attāna nti cittaṃ. Damentī ti indriyadamanena damenti. Samentī ti rāgādisamanena samenti. Tesaññeva parinibbāpanena parinibbāpenti. Nikkhipitabbo ti yathā na vinassati, evaṃ ṭhapetabbo. Upavāyata nti upavāyatu. Evañca pana vatvā brāhmaṇo sabbesampi tesaṃ pāṇānaṃ jīvitaṃ datvā yaññasālaṃ viddhaṃsetvā satthu sāsane opānabhūto ahosīti. 

5-6. Saññāsuttadvayavaṇṇanā 

48-49 . Pañcame amatogadhā ti nibbānapatiṭṭhā. Amatapariyosānā ti nibbānāvasānā. Chaṭṭhe methunadhammasamāpattiyā ti methunadhammena samaṅgibhāvato. Nhārudaddula nti nhārukhaṇḍaṃ nhāruvilekhanaṃ vā. Anusandatī ti pavattati. Natthi me pubbenāparaṃ viseso ti natthi mayhaṃ pubbena abhāvitakālena saddhiṃ aparaṃ bhāvitakāle viseso. Lokacitresū ti tidhātukalokasannivāsasaṅkhātesu lokacitresu. Ālasye ti ālasiyabhāve. Vissaṭṭhiye ti vissaṭṭhabhāve. Ananuyoge ti yogassa ananuyuñjane. Ahaṅkāramamaṅkāramānāpagata nti ahaṅkāradiṭṭhito ca mamaṅkārataṇhāto ca navavidhamānato ca apagataṃ. Vidhāsamatikkanta nti tisso vidhā atikkantaṃ. Santa nti tappaccanīkakilesehi santaṃ. Suvimutta nti pañcahi vimuttīhi suṭṭhu vimuttaṃ. 

7. Methunasuttavaṇṇanā 

50 . Sattame upasaṅkamī ti bhuttapātarāso dāsakammakaraparivuto upasaṅkami. Bhavampino ti bhavampi nu. Brahmacārī paṭijānātī ti ‘‘ahaṃ brahmacārī’’ti evaṃ brahmacariyavāsaṃ paṭijānātīti pucchati. Evaṃ kirassa ahosi – ‘‘brāhmaṇasamaye vedaṃ uggaṇhantā aṭṭhacattālīsa vassāni brahmacariyaṃ caranti. Samaṇo pana gotamo agāraṃ ajjhāvasanto tīsu pāsādesu tividhanāṭakaratiyā abhirami, idāni kiṃ nu kho vakkhatī’’ti imamatthaṃ sandhāyevaṃ pucchati. Tato bhagavā mantena kaṇhasappaṃ gaṇhanto viya amittaṃ gīvāya pādena akkamanto viya attano saṃkilesakāle chabbassāni padhānacariyāya rajjasukhaṃ vā pāsādesu nāṭakasampattiṃ vā ārabbha vitakkamattassāpi anuppannabhāvaṃ sandhāya sīhanādaṃ nadanto yañhi taṃ brāhmaṇā tiādimāha. Tattha dvayaṃdvayasamāpatti nti dvīhi dvīhi samāpajjitabbabhāvaṃ. Dukkhasmā ti sakalavaṭṭadukkhato. Sañjagghatī ti hasitakathaṃ katheti. Saṃkīḷatī ti keḷiṃ karoti. Saṃkeḷāyatī ti mahāhasitaṃ hasati. Cakkhunā cakkhu nti attano cakkhunā tassā cakkhuṃ paṭivijjhitvā upanijjhāyati. Tirokuṭṭaṃ vā tiropākāraṃ vā ti parakuṭṭe vā parapākāre vā. Devo ti eko devarājā. Devaññataro ti aññataro devaputto. Anuttaraṃ sammāsambodhi nti arahattañceva sabbaññutaññāṇañca. 

8. Saṃyogasuttavaṇṇanā 

51 . Aṭṭhame saṃyogavisaṃyoga nti saṃyogavisaṃyogasādhakaṃ. Dhammapariyāya nti dhammakāraṇaṃ. Ajjhattaṃ itthindriya nti niyakajjhatte itthibhāvaṃ. Itthikutta nti itthikiriyaṃ. Itthākappa nti nivāsanapārupanādiitthiākappaṃ. Itthividha nti itthiyā mānavidhaṃ. Itthichanda nti itthiyā ajjhāsayacchandaṃ. Itthissara nti itthisaddaṃ. Itthālaṅkāra nti itthiyā pasādhanabhaṇḍaṃ. Purisindriyā dīsupi eseva nayo. Bahiddhā saṃyoga nti purisena saddhiṃ samāgamaṃ. Ativattatī ti anabhiratāti evaṃ vuttāya balavavipassanāya ariyamaggaṃ patvā ativattati. Imasmiṃ sutte vaṭṭavivaṭṭaṃ kathitaṃ. 

9. Dānamahapphalasuttavaṇṇanā 

52 . Navame sāpekho ti sataṇho. Paṭibaddhacitto ti vipāke baddhacitto. Sannidhipekho ti nidhānapekho hutvā. Peccā ti paralokaṃ gantvā. Taṃ kammaṃ khepetvā ti taṃ kammavipākaṃ khepetvā. Iddhi nti vipākiddhiṃ. Yasa nti parivārasampadaṃ. Ādhipacca nti jeṭṭhabhāvakāraṇaṃ. Āgantā itthatta nti itthabhāvaṃ ime pañcakkhandhe puna āgantā, na tatrūpapattiko na uparūpapattiko, heṭṭhāgāmīyeva hotīti attho. Sāhu dāna nti dānaṃ nāmetaṃ sādhu bhaddakaṃ sundaraṃ. Tāni mahāyaññānī ti tāni sappinavanītadadhimadhuphāṇitādīhi niṭṭhānaṃ gatāni mahādānāni. Cittālaṅkāracittaparikkhāra nti samathavipassanācittassa alaṅkārabhūtañceva parivārabhūtañca. Brahmakāyikānaṃ devānaṃ sahabyata nti na sakkā tattha dānena upapajjituṃ. Yasmā pana taṃ samathavipassanācittassa alaṅkārabhūtaṃ, tasmā tena dānālaṅkatena cittena jhānañceva ariyamaggañca nibbattetvā jhānena tattha upapajjati. Anāgāmī hotī ti jhānānāgāmī nāma hoti. Anāgantā itthatta nti puna itthabhāvaṃ na āgantā, uparūpapattiko vā tatrūpapattiko vā hutvā tattheva parinibbāyati. Iti imesu dānesu paṭhamaṃ taṇhuttariyadānaṃ, dutiyaṃ cittīkāradānaṃ, tatiyaṃ hirottappadānaṃ, catutthaṃ niravasesadānaṃ , pañcamaṃ dakkhiṇeyyadānaṃ, chaṭṭhaṃ somanassupavicāradānaṃ, sattamaṃ alaṅkāraparivāradānaṃ nāmāti. 

10. Nandamātāsuttavaṇṇanā 

53 . Dasamaṃ atthuppattivasena desitaṃ. Satthā kira vutthavasso pavāretvā dve aggasāvake ohāya ‘‘dakkhiṇāgiriṃ cārikaṃ gamissāmī’’ti nikkhami, rājā pasenadi kosalo, anāthapiṇḍiko gahapati, visākhā mahāupāsikā, aññe ca bahujanā dasabalaṃ nivattetuṃ nāsakkhiṃsu. Anāthapiṇḍiko gahapati ‘‘satthāraṃ nivattetuṃ nāsakkhi’’nti raho cintayamāno nisīdi. Atha naṃ puṇṇā nāma dāsī disvā ‘‘kiṃ nu kho te, sāmi, na pubbe viya indriyāni vippasannānī’’ti pucchi. Āma, puṇṇe, satthā cārikaṃ pakkanto, tamahaṃ nivattetuṃ nāsakkhiṃ. Na kho pana sakkā jānituṃ puna sīghaṃ āgaccheyya vā na vā, tenāhaṃ cintayamāno nisinnoti. Sacāhaṃ dasabalaṃ nivatteyyaṃ, kiṃ me kareyyāsīti? Bhujissaṃ taṃ karissāmīti. Sā gantvā satthāraṃ vanditvā ‘‘nivattatha, bhante’’ti āha. Mama nivattanapaccayā tvaṃ kiṃ karissasīti? Tumhe, bhante, mama parādhīnabhāvaṃ jānātha, aññaṃ kiñci kātuṃ na sakkomi, saraṇesu pana patiṭṭhāya pañca sīlāni rakkhissāmīti. Sādhu sādhu puṇṇeti, satthā dhammagāravena ekapadasmiññeva nivatti. Vuttañhetaṃ – ‘‘dhammagaru, bhikkhave, tathāgato dhammagāravo’’ti (a. ni. 5.99). 

Satthā nivattitvā jetavanamahāvihāraṃ pāvisi. Mahājano puṇṇāya sādhukārasahassāni adāsi. Satthā tasmiṃ samāgame dhammaṃ desesi, caturāsītipāṇasahassāni amatapānaṃ piviṃsu. Puṇṇāpi seṭṭhinā anuññātā bhikkhuniupassayaṃ gantvā pabbaji. Sammāsambuddho sāriputtamoggallāne āmantetvā ‘‘ahaṃ yaṃ disaṃ cārikāya nikkhanto, tattha na gacchāmi. Tumhe tumhākaṃ parisāya saddhiṃ taṃ disaṃ cārikaṃ gacchathā’’ti vatvā uyyojesi. Imissaṃ atthuppattiyaṃ ekaṃ samayaṃ āyasmā sāriputto tiādi vuttaṃ. 

Tattha veḷukaṇḍakī ti veḷukaṇṭakanagaravāsinī. Tassa kira nagarassa pākāraguttatthāya pākārapariyantena veḷū ropitā, tenassa veḷukaṇṭakanteva nāmaṃ jātaṃ. Pārāyana nti nibbānasaṅkhātapāraṃ ayanato pārāyananti laddhavohāraṃ dhammaṃ. Sarena bhāsatī ti sattabhūmikassa pāsādassa uparimatale susaṃvihitārakkhaṭṭhāne nisinnā samāpattibalena rattibhāgaṃ vītināmetvā samāpattito vuṭṭhāya ‘‘imaṃ rattāvasesaṃ katarāya ratiyā vītināmessāmī’’ti cintetvā ‘‘dhammaratiyā’’ti katasanniṭṭhānā tīṇi phalāni pattā ariyasāvikā aḍḍhateyyagāthāsataparimāṇaṃ pārāyanasuttaṃ madhurena sarabhaññena bhāsati. Assosi kho ti ākāsaṭṭhakavimānāni pariharitvā tassa pāsādassa uparibhāgaṃ gatena maggena naravāhanayānaṃ āruyha gacchamāno assosi. Kathāpariyosānaṃ āgamayamāno aṭṭhāsī ti ‘‘kiṃ saddo esa bhaṇe’’ti pucchitvā ‘‘nandamātāya upāsikāya sarabhaññasaddo’’ti vutte otaritvā ‘‘idamavocā’’ti idaṃ desanāpariyosānaṃ olokento avidūraṭṭhāne ākāse aṭṭhāsi. 

Sādhu bhagini, sādhu bhaginī ti ‘‘suggahitā te bhagini dhammadesanā sukathitā, pāsāṇakacetiye nisīditvā soḷasannaṃ pārāyanikabrāhmaṇānaṃ sammāsambuddhena kathitadivase ca ajja ca na kiñci antaraṃ passāmi, majjhe bhinnasuvaṇṇaṃ viya te satthu kathitena saddhiṃ sadisameva kathita’’nti vatvā sādhukāraṃ dadanto evamāha. Ko paneso bhadramukhā ti imasmiṃ susaṃvihitārakkhaṭṭhāne evaṃ mahantena saddena ko nāmesa, bhadramukha, laddhamukha, kiṃ nāgo supaṇṇo devo māro brahmāti suvaṇṇapaṭṭavaṇṇaṃ vātapānaṃ vivaritvā vigatasārajjā tīṇi phalāni pattā ariyasāvikā vessavaṇena saddhiṃ kathayamānā evamāha. Ahaṃ te bhagini bhātā ti sayaṃ sotāpannattā anāgāmiariyasāvikaṃ jeṭṭhikaṃ maññamāno ‘‘bhaginī’’ti vatvā puna taṃ paṭhamavaye ṭhitattā attano kaniṭṭhaṃ, attānaṃ pana navutivassasatasahassāyukattā mahallakataraṃ maññamāno ‘‘bhātā’’ti āha. Sādhu bhadramukhā ti, bhadramukha, sādhu sundaraṃ, svāgamanaṃ te āgamanaṃ, āgantuṃ yuttaṭṭhānamevasi āgatoti attho. Idaṃ te hotu ātitheyya nti idameva dhammabhaṇanaṃ tava atithipaṇṇākāro hotu, na hi te aññaṃ ito uttaritaraṃ dātabbaṃ passāmīti adhippāyo . Evañceva me bhavissati ātitheyya nti evaṃ attano pattidānaṃ yācitvā ‘‘ayaṃ te dhammakathikasakkāro’’ti aḍḍhateḷasāni koṭṭhasatāni rattasālīnaṃ pūretvā ‘‘yāvāyaṃ upāsikā carati, tāva mā khayaṃ gamiṃsū’’ti adhiṭṭhahitvā pakkāmi. Yāva upāsikā aṭṭhāsi, tāva koṭṭhānaṃ heṭṭhimatalaṃ nāma daṭṭhuṃ nāsakkhiṃsu. Tato paṭṭhāya ‘‘nandamātāya koṭṭhāgāraṃ viyā’’ti vohāro udapādi. 

Akatapātarāso ti abhuttapātarāso. Puñña nti pubbacetanā ca muñcanacetanā ca. Puññamahī ti aparacetanā. Sukhāya hotū ti sukhatthāya hitatthāya hotu. Evaṃ attano dāne vessavaṇassa pattiṃ adāsi. 

Pakaraṇe ti kāraṇe. Okkassa pasayhā ti ākaḍḍhitvā abhibhavitvā. Yakkhayoni nti bhummadevatābhāvaṃ. Teneva purimena attabhāvena uddassetī ti purimasarīrasadisameva sarīraṃ māpetvā alaṅkatapaṭiyatto sirigabbhasayanatale attānaṃ dasseti. Upāsikā paṭidesitā ti upāsikā ahanti evaṃ upāsikābhāvaṃ desesiṃ. Yāvade ti yāvadeva. Sesaṃ sabbattha uttānamevāti. 

Mahāyaññavaggo pañcamo. 

Paṇṇāsakaṃ niṭṭhitaṃ. 

6. Abyākatavaggo 

1. Abyākatasuttavaṇṇanā 

54 . Chaṭṭhavaggassa paṭhame abyākatavatthūsū ti ekaṃsādivasena akathitavatthūsu. Tathāgato ti satto. Diṭṭhigatameta nti micchādiṭṭhimattakametaṃ, na tāya diṭṭhiyā gahitasatto nāma atthi. Paṭipada nti ariyamaggaṃ. Na chambhatī ti diṭṭhivasena na kampati. Sesapadesupi eseva nayo. Taṇhāgata nti diṭṭhitaṇhā. Saññāgatā dīsupi eseva nayo. Diṭṭhisaññā eva hettha saññāgataṃ, diṭṭhinissitamānoyeva diṭṭhimaññitameva vā maññitaṃ, diṭṭhipapañcova papañcitaṃ, diṭṭhupādānameva upādānaṃ, diṭṭhiyā virūpaṃ paṭisaraṇabhāvoyeva vippaṭisāro nāmāti veditabbo. Ettha ca diṭṭhiggahaṇena dvāsaṭṭhi diṭṭhiyo, diṭṭhinirodhagāminipaṭipadāgahaṇena sotāpattimaggo gahitoti. 

2. Purisagatisuttavaṇṇanā 

55 . Dutiye purisagatiyo ti purisassa ñāṇagatiyo. Anupādāparinibbāna nti apaccayanibbānaṃ. No cassā ti atīte attabhāvanibbattakaṃ kammaṃ no ce abhavissa. No ca me siyā ti etarahi me ayaṃ attabhāvo na siyā. Na bhavissatī ti etarahi me anāgatattabhāvanibbattakaṃ kammaṃ na bhavissati. Na ca me bhavissatī ti anāgate me attabhāvo na bhavissati. Yadatthi yaṃ bhūta nti yaṃ atthi yaṃ bhūtaṃ paccuppannakkhandhapañcakaṃ. Taṃ pajahāmīti upekkhaṃ paṭilabhatī ti taṃ tattha chandarāgappahānena pajahāmīti vipassanupekkhaṃ paṭilabhati. Bhave na rajjatī ti atīte khandhapañcake taṇhādiṭṭhīhi na rajjati. Sambhave na rajjatī ti anāgatepi tatheva na rajjati. Atthuttari padaṃ santa nti uttari santaṃ nibbānapadaṃ nāma atthi. Sammappaññāya passatī ti taṃ sahavipassanāya maggapaññāya sammā passati. Na sabbena sabba nti ekaccānaṃ kilesānaṃ appahīnattā saccapaṭicchādakassa tamassa sabbaso aviddhaṃsitattā na sabbākārena sabbaṃ. Haññamāne ti saṇḍāsena gahetvā muṭṭhikāya koṭṭiyamāne. Antarāparinibbāyī ti upapattisamanantarato paṭṭhāya āyuno vemajjhaṃ anatikkamitvā etthantare kilesaparinibbānena parinibbuto hoti. Anupahacca tala nti ākāsatalaṃ anupahacca anatikkamitvā , bhūmiṃ appatvā ākāseyeva nibbāyeyyāti imāhi tīhi upamāhi tayo antarāparinibbāyī dassitā. 

Upahaccaparinibbāyī ti āyuvemajjhaṃ atikkamitvā pacchimakoṭiṃ appatvā parinibbuto hoti. Upahacca tala nti jalamānā gantvā ākāsatalaṃ atikkamitvā pathavītalaṃ vā upahanitvā pathaviyaṃ patitamattāva nibbāyeyya. Asaṅkhārena appayogena kilese khepetvā parinibbāyīti asaṅkhāraparinibbāyī . Sasaṅkhārena sappayogena kilese khepetvā parinibbāyīti sasaṅkhāraparinibbāyī. Gaccha nti nirārakkhaṃ araññaṃ. Dāya nti sārakkhaṃ abhayatthāya dinnaṃ araññaṃ. Sesamettha uttānatthameva. Imasmiṃ sutte ariyapuggalāva kathitāti. 

3. Tissabrahmāsuttavaṇṇanā 

56 . Tatiye bhikkhuniyo ti mahāpajāpatiyā parivārā pañcasatā bhikkhuniyo. Vimuttā ti pañcahi vimuttīhi vimuttā. Anupādisesā ti upādānasesaṃ aṭṭhapetvā pañcahi vimuttīhi anavasesāhipi vimuttā. Saupādisese vā saupādiseso ti saupādānasese puggale ‘‘saupādānaseso aya’’nti. Itarasmimpi eseva nayo. Tisso ti therassa saddhivihārikabrahmā. Anulomikānī ti paṭipattiyā anulomāni vivittāni antimapariyantimāni. Indriyānī ti saddhādīni vipassanindriyāni. Samannānayamāno ti samannāhāre ṭhapayamāno. Na hi pana te ti idaṃ kasmā ārabhi? Sattamassa puggalassa dassanatthaṃ. Sattamo hi saddhānusāripuggalo na dassito. Atha bhagavā balavavipassakavasena taṃ dassento evamāha. Tattha sabbanimittāna nti sabbesaṃ niccanimittādīnaṃ. Animitta nti balavavipassanāsamādhiṃ. 

4. Sīhasenāpatisuttavaṇṇanā 

57 . Catutthe maccharī ti pañcamaccherayutto. Kadariyo ti thaddhamacchariyo, paresaṃ diyyamānampi vāreti. Anuppadānarato ti punappunaṃ dānaṃ dadamānova ramati. Anukampantā ti ‘‘ko ajja amhehi anuggahetabbo, kassa deyyadhammaṃ vā paṭiggaṇheyyāma, dhammaṃ vā deseyyāmā’’ti evaṃ cittena anukampamānā. 

5. Arakkheyyasuttavaṇṇanā 

58 . Pañcame nimitta nti dhammanimittampi puggalanimittampi. Ayañhi attanā desitadhamme ekapadampi durakkhātaṃ aniyyānikaṃ apassanto dhammanimittaṃ na samanupassati, ‘‘durakkhāto tayā dhammo na svākkhāto’’ti uṭṭhahitvā paṭippharantaṃ ekaṃ puggalampi apassanto puggalanimittaṃ na samanupassati nāma. Sesadvayepi eseva nayo. Chaṭṭhasattamāni uttānāneva. 

8. Pacalāyamānasuttavaṇṇanā 

61 . Aṭṭhame pacalāyamāno ti taṃ gāmaṃ upanissāya ekasmiṃ vanasaṇḍe samaṇadhammaṃ karonto sattāhaṃ caṅkamanavīriyena nimmathitattā kilantagatto caṅkamanakoṭiyaṃ pacalāyamāno nisinno hoti. Pacalāyasi no ti niddāyasi nu. Anumajjitvā ti parimajjitvā. Ālokasañña nti middhavinodanaālokasaññaṃ. Divāsañña nti divātisaññaṃ. Yathā divā tathā ratti nti yathā divā ālokasaññā adhiṭṭhitā, tathā naṃ rattimpi adhiṭṭhaheyyāsi. Yathā rattiṃ tathā divā ti yathā ca te rattiṃ ālokasaññā adhiṭṭhitā, tathā naṃ divāpi adhiṭṭhaheyyāsi. Sappabhāsa nti dibbacakkhuñāṇatthāya sahobhāsaṃ. Pacchāpuresaññī ti purato ca pacchato ca abhiharaṇasaññāya saññāvā. Antogatehi indriyehī ti bahi avikkhittehi anto anupaviṭṭheheva pañcahi indriyehi. Middhasukha nti niddāsukhaṃ. Ettakena ṭhānena bhagavā therassa middhavinodanakammaṭṭhānaṃ kathesi. Soṇḍa nti mānasoṇḍaṃ. Kiccakaraṇīyānī ti ettha avassaṃ kattabbāni kiccāni, itarāni karaṇīyāni. Maṅkubhāvo ti nittejatā domanassatā. Ettakena ṭhānena satthārā therassa bhikkhācāravattaṃ kathitaṃ. 

Idāni bhasse pariyantakāritāya samādapetuṃ tasmātihā tiādimāha. Tattha viggāhikakatha nti ‘‘na tvaṃ imaṃ dhammavinayaṃ ājānāsī’’tiādinayappavattā viggāhikakathā. Nāhaṃ moggallānā tiādi pāpamittasaṃsaggavivajjanatthaṃ vuttaṃ. Kittāvatā nu kho ti kittakena nu kho. Taṇhāsaṅkhayavimutto hotī ti taṇhāsaṅkhaye nibbāne taṃ ārammaṇaṃ katvā vimuttacittatāya taṇhāsaṅkhayavimutto nāma saṃkhittena kittāvatā hoti. Yāya paṭipattiyā taṇhāsaṅkhayavimutto hoti, tameva khīṇāsavassa bhikkhuno pubbabhāgapaṭipadaṃ saṃkhittena desethāti pucchati. Accantaniṭṭho ti khayavayasaṅkhātaṃ antaṃ atītāti accantā, accantā niṭṭhā assāti accantaniṭṭho, ekantaniṭṭho satataniṭṭhoti attho. Accantayogakkhemī ti accantaṃ yogakkhemī, niccayogakkhemīti attho. Accantabrahmacārī ti accantaṃ brahmacārī, niccabrahmacārīti attho. Accantaṃ pariyosānamassāti purimanayeneva accantapariyosāno. Seṭṭho devamanussāna nti devānañca manussānañca seṭṭho uttamo. Evarūpo bhikkhu kittāvatā hoti, saṅkhepeneva tassa paṭipattiṃ kathethāti yācati. 

Sabbe dhammā nālaṃ abhinivesāyā ti ettha sabbe dhammā nāma pañcakkhandhā dvādasāyatanāni aṭṭhārasa dhātuyo, te sabbepi taṇhādiṭṭhivasena abhinivesāya nālaṃ na pariyattā na samattā na yuttā. Kasmā? Gahitākārena atiṭṭhanato. Te hi niccā sukhā attāti gahitāpi aniccā dukkhā anattāva sampajjanti. Tasmā nālaṃ abhinivesāya. Abhijānātī ti aniccaṃ dukkhaṃ anattāti ñātapariññāya abhijānāti. Parijānātī ti tatheva tīraṇapariññāya parijānāti. Yaṃkiñci vedana nti antamaso pañcaviññāṇasampayuttaṃ yaṃkiñci appamattakampi vedanaṃ anubhavati. Iminā bhagavā therassa vedanāvasena ca vinivaṭṭetvā arūpapariggahaṃ dassesi. 

Aniccānupassī ti aniccato anupassanto. Virāgānupassī ti ettha dve virāgā khayavirāgo ca accantavirāgo ca. Tattha saṅkhārānaṃ khayaṃ khayato passanā vipassanāpi, accantavirāgaṃ nibbānaṃ virāgato dassanamaggañāṇampi virāgānupassanā. Tadubhayasamaṅgipuggalo virāgānupassī nāma. Taṃ sandhāya vuttaṃ – ‘‘virāgānupassī’’ti, virāgato anupassantoti attho. Nirodhānupassimhi pi eseva nayo. Nirodhopi hi khayanirodho accantanirodhoti duvidhoyeva. Paṭinissaggānupassī ti ettha paṭinissaggo vuccati vossaggo. So ca pariccāgavossaggo pakkhandanavossaggoti duvidho hoti. Tattha pariccāgavossaggo ti vipassanā. Sā hi tadaṅgavasena kilese ca khandhe ca vossajati. Pakkhandanavossaggo ti maggo. So hi nibbānaṃ ārammaṇato pakkhandati. Dvīhipi vā kāraṇehi so vossaggoyeva, samucchedavasena khandhānaṃ kilesānañca vossajanato nibbāne ca pakkhandanato. Tasmā kilese ca khandhe ca pariccajatīti pariccāgavossaggo. Nirodhāya nibbānadhātuyā cittaṃ pakkhandatīti pakkhandanavossaggoti ubhayampetaṃ magge sameti. Tadubhayasamaṅgī puggalo imāya paṭinissaggānupassanāya samannāgatattā paṭinissaggānupassī nāma hoti. Taṃ sandhāyetaṃ vuttaṃ. Na kiñci loke upādiyatī ti kiñci ekampi saṅkhāragataṃ taṇhāvasena na upādiyati na gaṇhāti na parāmasati. Anupādiyaṃ na paritassatī ti aggaṇhanto taṇhāparitassanāya na paritassati. Paccattaṃyeva parinibbāyatī ti sayameva kilesaparinibbānena parinibbāyati. Khīṇā jātī tiādinā panassa paccavekkhaṇā dassitā. Iti bhagavā saṃkhittena khīṇāsavassa pubbabhāgappaṭipadaṃ pucchito saṃkhitteneva kathesi. Idaṃ pana suttaṃ therassa ovādopi ahosi vipassanāpi. So imasmiṃyeva sutte vipassanaṃ vaḍḍhetvā arahattaṃ pattoti. 

9. Mettasuttavaṇṇanā 

62 . Navame mā, bhikkhave, puññānaṃ bhāyitthā ti puññāni karontā tesaṃ mā bhāyittha. Mettacittaṃ bhāvesi nti tikacatukkajjhānikāya mettāya sampayuttaṃ paṇītaṃ katvā cittaṃ bhāvesinti dasseti. Saṃvaṭṭamāne sudāha nti saṃvaṭṭamāne sudaṃ ahaṃ. Saṃvaṭṭamāne ti jhāyamāne vipajjamāne. Dhammiko ti dasakusaladhammasamannāgato. Dhammarājā ti tasseva vevacanaṃ. Dhammena vā laddharajjattā dhammarājā. Cāturanto ti puratthimasamuddādīnaṃ catunnaṃ samuddānaṃ vasena cāturantāya pathaviyā issaro. Vijitāvī ti vijitasaṅgāmo. Janapado tasmiṃ thāvariyaṃ thirabhāvaṃ pattoti janapadatthāvariyappatto. Parosahassa nti atirekasahassaṃ. Sūrā ti abhīruno. Vīraṅgarūpā ti vīrānaṃ aṅgaṃ vīraṅgaṃ, vīriyassetaṃ nāmaṃ. Vīraṅgarūpametesanti vīraṅgarūpā. Vīriyajātikā vīriyasabhāvā vīriyamayā viya akilāsuno divasampi yujjhantā na kilamantīti vuttaṃ hoti. Sāgarapariyanta nti cakkavāḷapabbataṃ sīmaṃ katvā ṭhitasamuddapariyantaṃ. Adaṇḍenā ti dhanadaṇḍenapi chejjabhejjānusāsanena satthadaṇḍenapi vināyeva. Asatthenā ti ekatodhārādinā paraviheṭhanasatthenapi vināyeva. Dhammena abhivijiyā ti ehi kho, mahārājāti evaṃ paṭirājūhi sampaṭicchitāgamano ‘‘pāṇo na hantabbo’’tiādinā dhammeneva vuttappakāraṃ pathaviṃ abhivijinitvā. 

Sukhesino ti sukhapariyesake satte āmanteti. Suññabrahmūpago ti suññabrahmavimānūpago. Pathaviṃ ima nti imaṃ sāgarapariyantaṃ mahāpathaviṃ. Asāhasenā ti na sāhasikakammena. Samena manusāsita nti samena kammena anusāsiṃ. Tehi etaṃ sudesita nti tehi saṅgāhakehi mahākāruṇikehi buddhehi etaṃ ettakaṃ ṭhānaṃ sudesitaṃ sukathitaṃ. Pathabyo ti puthavisāmiko. 

10. Bhariyāsuttavaṇṇanā 

63 . Dasame kevaṭṭā maññe macchavilope ti kevaṭṭānaṃ macchapacchiṃ otāretvā ṭhitaṭṭhāne jāle vā udakato ukkhittamatte macchaggāhakānaṃ mahāsaddo hoti, taṃ sandhāyetaṃ vuttaṃ. Sujātā ti visākhāya kaniṭṭhā. Sā neva sassuṃ ādiyatī ti sassuyā kattabbavattaṃ nāma atthi, taṃ na karoti, sassūtipi naṃ na gaṇeti. Na sasuraṃ ādiyatī ti vacanaṃ na gaṇhāti. Evaṃ anādaratāyapi aggahaṇenapi na ādiyati nāma. Sesesupi eseva nayo. Evaṃ anāthapiṇḍiko suṇisāya ācāraṃ gahetvā satthu purato nisīdi. Sāpi sujātā ‘‘kiṃ nu kho ayaṃ seṭṭhi dasabalassa santike mayhaṃ guṇaṃ kathessati udāhu aguṇa’’nti gantvā avidūre saddaṃ suṇantī aṭṭhāsi. Atha naṃ satthā ehi sujāte ti āmantesi. 

Ahitānukampinī ti na hitānukampinī. Aññesū ti parapurisesu. Atimaññate ti omānāti mānavasena atimaññati. Dhanena kītassā ti dhanena kītā assa. Vadhāya ussukā vadhituṃ ussukkamāpannā. Yaṃ itthiyā vindati sāmiko dhana nti itthiyā sāmiko yaṃ dhanaṃ labhati. Appampi tassa apahātumicchatī ti thokatopi assa harituṃ icchati, uddhane āropitaukkhaliyaṃ pakkhipitabbataṇḍulatopi thokaṃ haritumeva vāyamati. Alasā ti nisinnaṭṭhāne nisinnāva ṭhitaṭṭhāne ṭhitāva hoti. Pharusā ti kharā. Duruttavādinī ti dubbhāsitabhāsinī, kakkhaḷaṃ vāḷakathameva katheti. Uṭṭhāyakānaṃ abhibhuyya vattatī ti ettha uṭṭhāyakānanti bahuvacanavasena viriyuṭṭhānasampanno sāmiko vutto, tassa taṃ uṭṭhānasampattiṃ abhibhavitvā heṭṭhā katvā vattati. Pamodatī ti āmoditapamoditā hoti . Koleyyakā ti kulasampannā. Patibbatā ti patidevatā. Vadhadaṇḍatajjitā ti daṇḍakaṃ gahetvā vadhena tajjitā, ‘‘ghātessāmi na’’nti vuttā. Dāsīsama nti sāmikassa vattapūrikā dāsīti maṃ bhagavā dhāretūti vatvā saraṇesu patiṭṭhāsi. 

11. Kodhanasuttavaṇṇanā 

64 . Ekādasame sapattakantā ti sapattānaṃ verīnaṃ kantā piyā tehi icchitapatthitā. Sapattakaraṇā ti sapattānaṃ verīnaṃ atthakaraṇā. Kodhapareto ti kodhānugato. Pacuratthatāyā ti bahuatthatāya bahuhitatāya. Anatthampī ti avuddhimpi. Attho me gahito ti vuḍḍhi me gahitā. 

Atho atthaṃ gahetvānā ti atho vuddhiṃ gahetvā. Anatthaṃ adhipajjatī ti anattho me gahitoti sallakkheti. Vadhaṃ katvānā ti pāṇātipātakammaṃ katvā. Kodhasammadasammatto ti kodhamadena matto, ādinnagahitaparāmaṭṭhoti attho. Āyasakya nti ayasabhāvaṃ, ayaso niyaso hotīti attho. Antarato jāta nti abbhantare uppannaṃ. Atthaṃ na jānātī ti vuddhiatthaṃ na jānāti. Dhammaṃ na passatī ti samathavipassanādhammaṃ na passati. Andhatama nti andhabhāvakaraṃ tamaṃ bahalatamaṃ. Sahate ti abhibhavati. 

Dummaṅkuya nti dummaṅkubhāvaṃ nittejataṃ dubbaṇṇamukhataṃ. Yato patāyatī ti yadā nibbattati. Na vāco hoti gāravo ti vacanassapi garubhāvo na hoti. Na dīpaṃ hoti kiñcana nti kāci patiṭṭhā nāma na hoti. Tapanīyānī ti tāpajanakāni. Dhammehī ti samathavipassanādhammehi. Ārakā ti dūre. Brāhmaṇa nti khīṇāsavabrāhmaṇaṃ. Yāya mātu bhato ti yāya mātarā bhato posito. Pāṇadadiṃ santi nti jīvitadāyikaṃ samānaṃ. Hanti kuddho puthuttāna nti kuddho puggalo puthu nānākāraṇehi attānaṃ hanti. Nānārūpesu mucchito ti nānārammaṇesu adhimucchito hutvā. Rajjuyā bajjha mīyantī ti rajjuyā bandhitvā maranti. Pabbatāmapi kandare ti pabbatakandarepi patitvā maranti. 

Bhūnahaccānī ti hatavuddhīni. Itāya nti iti ayaṃ. Taṃ damena samucchinde ti taṃ kodhaṃ damena chindeyya. Katarena damenāti? Paññāvīriyena diṭṭhiyā ti vipassanāpaññāya ceva vipassanāsampayuttena kāyikacetasikavīriyena ca maggasammādiṭṭhiyā ca. Tatheva dhamme sikkhethā ti yathā akusalaṃ samucchindeyya, samathavipassanādhammepi tatheva sikkheyya. Mā no dummaṅkuyaṃ ahū ti mā amhākaṃ dummaṅkubhāvo ahosīti imamatthaṃ patthayamānā. Anāyāsā ti anupāyāsā. Anussukā ti katthaci ussukkaṃ anāpannā. Sesaṃ sabbattha uttānamevāti. 

Abyākatavaggo chaṭṭho. 

7. Mahāvaggo 

1. Hiriottappasuttavaṇṇanā 

65 . Sattamassa paṭhame hatūpaniso ti hataupaniso chinnapaccayo. Yathābhūtañāṇadassana nti taruṇavipassanā. Nibbidāvirāgo ti balavavipassanā ceva maggo ca. Vimuttiñāṇadassana nti arahattavimutti ca paccavekkhaṇā ca. 

2. Sattasūriyasuttavaṇṇanā 

66 . Dutiye yasmā ayaṃ sattasūriyadesanā tejosaṃvaṭṭadassanavasena pavattā, tasmā tayo saṃvaṭṭā, tisso saṃvaṭṭasīmā, tīṇi saṃvaṭṭamūlānī, tīṇi kolāhalānīti ayaṃ tāva āditova imassa suttassa purecārikakathā veditabbā. Sā visuddhimagge (visuddhi. 2.403) pubbenivāsānussatiniddese vitthāritāva. Etadavocā ti aniccakammaṭṭhānikānaṃ pañcannaṃ bhikkhusatānaṃ ajjhāsayena upādinnakānaṃ anupādinnakānaṃ saṅkhārānaṃ vipattidassanatthaṃ etaṃ ‘‘aniccā, bhikkhave, saṅkhārā’’tiādisattasūriyopamasuttantaṃ avoca. Tattha aniccā ti hutvā abhāvaṭṭhena aniccā. Saṅkhārā ti upādinnakaanupādinnakā saṅkhāradhammā. Addhuvā ti evaṃ aciraṭṭhena na dhuvā. Anassāsikā ti asassatabhāvena assāsarahitā. Alamevā ti yuttameva. 

Ajjhogāḷho ti udake anupaviṭṭho. Accuggato ti udakapiṭṭhito uggato. Devo na vassatī ti paṭhamaṃ tāva upakappanamegho nāma koṭisatasahassacakkavāḷe ekamegho hutvā vassati, tadā nikkhantabījaṃ na puna gehaṃ pavisati. Tato paṭṭhāya dhamakaraṇe niruddhaṃ viya udakaṃ hoti, puna ekabindumpi devo na vassatīti upamānadhammakathāva pamāṇaṃ. Vinassante pana loke paṭhamaṃ avīcito paṭṭhāya tuccho hoti, tato uṭṭhahitvā sattā manussaloke ca tiracchānesu ca nibbattanti. Tiracchānesu nibbattāpi puttabhātikesu mettaṃ paṭilabhitvā kālakatā devamanussesu nibbattanti. Devatā ākāsena carantiyo ārocenti – ‘‘na idaṃ ṭhānaṃ sassataṃ na nibaddhaṃ, mettaṃ bhāvetha, karuṇaṃ, muditaṃ, upekkhaṃ bhāvethā’’ti. Te mettādayo bhāvetvā tato cutā brahmaloke nibbattanti. 

Bījagāmā ti ettha bījagāmo nāma pañca bījajātāni. Bhūtagāmo nāma yaṃkiñci nikkhantamūlapaṇṇaṃ haritakaṃ. Osadhitiṇavanappatayo ti ettha osadhī ti osadharukkhā. Tiṇā ti bahisārā tālanāḷikerādayo. Vanappatayo ti vanajeṭṭhakarukkhā. Kunnadiyo ti ṭhapetvā pañca mahānadiyo avasesā ninnagā. Kusobbhā ti ṭhapetvā satta mahāsare avasesā rahadādayo. Dutiyo sūriyo tiādīsu dutiyasūriyakāle eko udeti, eko atthaṅgameti. Tatiyakāle eko udeti, eko atthaṅgameti, eko majjhe hoti. Catutthakāle catukulike gāme cattāro piṇḍacārikā dvārapaṭipāṭiyā ṭhitā viya honti. Pañcamādikālepi eseva nayo. Palujjantī ti chijjitvā chijjitvā patanti. Neva chārikā paññāyati na masī ti cakkavāḷamahāpathavī sinerupabbatarājā himavā cakkavāḷapabbato cha kāmasaggā paṭhamajjhānikabrahmalokāti ettake ṭhāne daḍḍhe accharāya gahetabbamattāpi chārikā vā aṅgāro vā na paññāyati. Ko mantā ko saddhātā ti ko tassa saddhāpanatthāya samattho, ko vā tassa saddhātā. Aññatra diṭṭhapadehī ti diṭṭhapade sotāpanne ariyasāvake ṭhapetvā ko añño saddahissatīti attho. 

Vītarāgo ti vikkhambhanavasena vītarāgo. Sāsanaṃ ājāniṃsū ti anusiṭṭhiṃ jāniṃsu, brahmalokasahabyatāya maggaṃ paṭipajjiṃsu. Samasamagatiyo ti dutiyattabhāve sabbākārena samagatiko ekagatiko. Uttari mettaṃ bhāveyya nti paṭhamajjhānato uttari yāva tikacatukkajjhānā paṇītaṃ katvā mettaṃ bhāveyyaṃ. Cakkhumā ti pañcahi cakkhūhi cakkhumā. Parinibbuto ti bodhipallaṅkeyeva kilesaparinibbānena parinibbuto. Evaṃ aniccalakkhaṇaṃ dīpetvā satthari desanaṃ vinivaṭṭente pañcasatāpi te aniccakammaṭṭhānikā bhikkhū desanānusārena ñāṇaṃ pesetvā nisinnāsanesuyeva arahattaṃ pāpuṇiṃsūti. 

3. Nagaropamasuttavaṇṇanā 

67 . Tatiye yato ti yadā. Paccantima nti raṭṭhapariyante raṭṭhāvasāne niviṭṭhaṃ. Majjhimadesanagarassa pana rakkhākiccaṃ natthi, tena taṃ na gahitaṃ. Nagaraparikkhārehi suparikkhata nti nagarālaṅkārehi alaṅkataṃ. Akaraṇīya nti akattabbaṃ ajiniyaṃ. Gambhīranemā ti gambhīraāvāṭā. Sunikhātā ti suṭṭhu sannisīdāpitā. Taṃ panetaṃ esikāthambhaṃ iṭṭhakāhi vā karonti silāhi vā khadirādīhi vā sārarukkhehi. Taṃ nagaraguttatthāya karontā bahinagare karonti, alaṅkāratthāya karontā antonagare. Taṃ iṭṭhakāmayaṃ karontā mahantaṃ āvāṭaṃ katvā cayaṃ cinitvā upari aṭṭhaṃsaṃ katvā sudhāya limpanti. Yadā hatthinā dantehi abhihato na calati, tadā sulitto nāma hoti. Silāthambhādayopi aṭṭhaṃsā eva honti. Te sace aṭṭha ratanā honti, caturatanamattaṃ āvāṭe pavisati, caturatanamattaṃ upari hoti. Soḷasaratanavīsatiratanesupi eseva nayo. Sabbesañhi upaḍḍhaṃ heṭṭhā hoti, upaḍḍhaṃ upari. Te gomuttavaṅkā honti, tena tesaṃ antare padaramayaṃ katvā kammaṃ kātuṃ sakkā hoti, te pana katacittakammā paggahitaddhajāva honti. 

Parikhā ti parikkhipitvā ṭhitamātikā. Anupariyāyapatho ti anto pākārassa pākārena saddhiṃ gato mahāpatho, yattha ṭhitā bahipākāre ṭhitehi saddhiṃ yujjhanti. Salāka nti saratomarādinissaggiyāvudhaṃ. Jevanika nti ekatodhārādisesāvudhaṃ. 

Hatthārohā ti sabbepi hatthiācariyahatthivejjahatthibandhādayo. Assārohā ti sabbepi assācariyaassavejjaassabandhādayo. Rathikā ti sabbepi rathācariyarathayodharatharakkhādayo. Dhanuggahā ti issāsā. Celakā ti ye yuddhe jayaddhajaṃ gahetvā purato gacchanti. Calakā ti ‘‘idha rañño ṭhānaṃ hotu, idha asukamahāmattassā’’ti evaṃ senābyūhakārakā. Piṇḍadāyikā ti sāhasikamahāyodhā. Te kira parasenaṃ pavisitvā piṇḍapiṇḍamiva chetvā chetvā dayanti, uppatitvā niggacchantīti attho. Ye vā saṅgāmamajjhe yodhānaṃ bhattapānīyaṃ gahetvā pavisanti, tesampetaṃ nāmaṃ. Uggā rājaputtā ti uggatuggatā saṅgāmāvacarā rājaputtā. Pakkhandino ti ye ‘‘kassa sīsaṃ vā āvudhaṃ vā āharāmā’’ti vatvā ‘‘asukassā’’ti vuttā saṅgāmaṃ pakkhanditvā tadeva āharanti, ime pakkhandantīti pakkhandino. Mahānāgā viya mahānāgā, hatthiādīsupi abhimukhaṃ āgacchantesu anivattiyayodhānaṃ etaṃ adhivacanaṃ. Sūrā ti ekasūrā, ye sajālikāpi savammikāpi samuddaṃ tarituṃ sakkonti. Cammayodhino ti ye cammakañcukaṃ vā pavisitvā saraparittāṇacammaṃ vā gahetvā yujjhanti. Dāsakaputtā ti balavasinehā gharadāsayodhā . Dovāriko ti dvārapālako. Vāsanalepanasampanno ti vāsanena sabbavivarapaṭicchādanena sudhālepena sampanno. Bahi vā khāṇupākārasaṅkhātena vāsanena ghanamaṭṭhena ca sudhālepena sampanno puṇṇaghaṭapantiṃ dassetvā katacittakammapaggahitaddhajo. Tiṇakaṭṭhodaka nti hatthiassādīnaṃ ghāsatthāya gehānañca chādanatthāya āharitvā bahūsu ṭhānesu ṭhapitatiṇañca, gehakaraṇapacanādīnaṃ atthāya āharitvā ṭhapitakaṭṭhañca, yantehi pavesetvā pokkharaṇīsu ṭhapitaudakañca. Sannicitaṃ hotī ti paṭikacceva anekesu ṭhānesu suṭṭhu nicitaṃ hoti. Abbhantarānaṃ ratiyā ti antonagaravāsīnaṃ ratiatthāya. Aparitassāyā ti tāsaṃ anāpajjanatthāya. Sāliyavaka nti nānappakārā sāliyo ceva yavā ca. Tilamuggamāsāparaṇṇa nti tilamuggamāsā ca sesāparaṇṇañca. 

Idāni yasmā tathāgatassa nagare kammaṃ nāma natthi , nagarasadisaṃ pana ariyasāvakaṃ, nagaraparikkhārasadise ca satta dhamme, catuāhārasadisāni ca cattāri jhānāni dassetvā ekādasasu ṭhānesu arahattaṃ pakkhipitvā desanaṃ vinivaṭṭessāmīti ayaṃ upamā ābhatā. Tasmā taṃ desanaṃ pakāsetuṃ idaṃ evameva kho tiādi āraddhaṃ. Tattha saddhammehī ti sudhammehi. Saddho ti okappanasaddhāya ceva paccakkhasaddhāya ca samannāgato. Tattha dānasīlādīnaṃ phalaṃ saddahitvā dānādipuññakaraṇe saddhā okappanasaddhā nāma. Maggena āgatasaddhā paccakkhasaddhā nāma. Pasādasaddhātipi esā eva. Tassā lakkhaṇādīhi vibhāgo veditabbo. 

‘‘Sampakkhandanalakkhaṇā ca, mahārāja, saddhā sampasādanalakkhaṇā cā’’ti (mi. pa. 2.1.10) hi vacanato idaṃ saddhāya lakkhaṇaṃ nāma. ‘‘Tīhi, bhikkhave, ṭhānehi saddho pasanno veditabbo. Katamehi tīhi? Sīlavantānaṃ dassanakāmo hotī’’tiādinā (a. ni. 3.42) nayena vuttaṃ pana saddhāya nimittaṃ nāma. ‘‘Ko cāhāro saddhāya, saddhammassavanantissa vacanīya’’nti (a. ni. 10.61) ayaṃ panassā āhāro nāma. ‘‘Saddhāpabbajitassa, bhikkhave, bhikkhuno ayaṃ anudhammo hoti, yaṃ rūpe nibbidābahulo viharissatī’’ti ayamassa anudhammo nāma. ‘‘Saddhā bandhati pātheyyaṃ, sirī bhogānamāsayo’’ (saṃ. ni. 1.79). ‘‘Saddhā dutiyā purisassa hoti’’ (saṃ. ni. 1.36). ‘‘Saddhāya tarati oghaṃ’’ (saṃ. ni. 1.246). ‘‘Saddhā bījaṃ tapo vuṭṭhi’’ (su. ni. 77; saṃ. ni. 1.197). ‘‘Saddhāhattho mahānāgo. Upekhāsetadantavā’’tiādīsu pana suttesu etissā baddhabhattapuṭādisarikkhatāya anekasarasatā bhagavatā pakāsitā. Imasmiṃ pana nagaropamasuttante esā acalasuppatiṭṭhitatāya esikāthambhasadisā katvā dassitā. 

Saddhesiko ti saddhaṃ esikāthambhaṃ katvā ariyasāvako akusalaṃ pajahatīti iminā nayena sabbapadesu yojanā kātabbā. Apicettha hirottappehi tīsu dvāresu saṃvaro sampajjati, so catupārisuddhisīlaṃ hoti . Iti imasmiṃ sutte ekādasasu ṭhānesu arahattaṃ pakkhipitvā desanāya kūṭaṃ gahitanti veditabbaṃ. 

4. Dhammaññūsuttavaṇṇanā 

68 . Catutthe kālaṃ jānātī ti yuttappattakālaṃ jānāti. Ayaṃ kālo uddesassā ti ayaṃ buddhavacanaṃ uggaṇhanakālo. Paripucchāyā ti atthānatthaṃ kāraṇākāraṇaṃ paripucchāya. Yogassā ti yoge kammaṃ pakkhipanassa. Paṭisallānassā ti nilīyanassa ekībhāvassa. Dhammānudhammappaṭipanno ti navannaṃ lokuttaradhammānaṃ anurūpadhammaṃ pubbabhāgapaṭipadaṃ paṭipanno. Evaṃ kho, bhikkhave, bhikkhu puggalaparoparaññū hotī ti evaṃ bhikkhu puggalānaṃ paroparaṃ tikkhamudubhāvaṃ jānanasamattho nāma hoti. 

5. Pāricchattakasuttavaṇṇanā 

69 . Pañcame pannapalāso ti patitapalāso. Jālakajāto ti sañjātapattapupphajālo. Tassa hi pattajālañca pupphajālañca saheva nikkhamati. Khārakajāto ti pāṭiyekkaṃ sañjātena suvibhattena pattajālakena ca pupphajālakena ca samannāgato. Kuṭumalakajāto ti sañjātamakuḷo. Korakajāto ti avikasitehi mahākucchīhi sambhinnamukhehi pupphehi samannāgato. Sabbapāliphullo ti sabbākārena supupphito. Dibbe cattāro māse ti dibbena āyunā cattāro māse. Manussagaṇanāya pana tāni dvādasa vassasahassāni honti. Paricārentī ti ito cito ca indriyāni cārenti, kīḷanti ramantīti attho. 

Ābhāya phuṭaṃ hotī ti tattakaṃ ṭhānaṃ obhāsena phuṭaṃ hoti. Tesañhi pupphānaṃ bālasūriyassa viya ābhā hoti, pattāni paṇṇacchattappamāṇāni, anto mahātumbamattā reṇu hoti. Pupphite pana pāricchattake ārohanakiccaṃ vā aṅkusakaṃ gahetvā namanakiccaṃ vā pupphāharaṇatthaṃ caṅgoṭakakiccaṃ vā natthi, kantanakavāto uṭṭhahitvā pupphāni vaṇṭato kantati, sampaṭicchanakavāto sampaṭicchati, pavesanakavāto sudhammaṃ devasabhaṃ paveseti, sammajjanakavāto purāṇapupphāni nīharati, santharaṇakavāto pattakaṇṇikakesarāni rañjento santharati. Majjhaṭṭhāne dhammāsanaṃ hoti yojanappamāṇo ratanapallaṅko upari tiyojanena setacchattena dhāriyamānena, tadanantaraṃ sakkassa devarañño āsanaṃ atthariyati, tato tettiṃsāya devaputtānaṃ, tato aññesaṃ mahesakkhānaṃ devānaṃ, aññataradevatānaṃ pupphakaṇṇikāva āsanaṃ hoti. Devā devasabhaṃ pavisitvā nisīdanti. Tato pupphehi reṇuvaṭṭi uggantvā uparikaṇṇikaṃ āhacca nipatamānā devatānaṃ tigāvutappamāṇaṃ attabhāvaṃ lākhārasaparikammasajjitaṃ viya suvaṇṇacuṇṇapiñjaraṃ viya karoti. Ekacce devā ekekaṃ pupphaṃ gahetvā aññamaññaṃ paharantāpi kīḷantiyeva. Paharaṇakālepi mahātumbappamāṇā reṇu nikkhamitvā sarīraṃ pabhāsampannehi gandhacuṇṇehi sañjatamanosilārāgaṃ viya karoti. Evaṃ sā kīḷā catūhi māsehi pariyosānaṃ gacchati. Ayamānubhāvo ti ayaṃ anupharituṃ ānubhāvo. 

Idāni yasmā na satthā pāricchattakena atthiko, tena pana saddhiṃ upametvā satta ariyasāvake dassetukāmo, tasmā te dassetuṃ evameva kho tiādimāha. Tattha pabbajjāya cetetī ti pabbajissāmīti cinteti. Devānaṃvā ti devānaṃ viya. Yāva brahmalokā saddo abbhuggacchatī ti pathavitalato yāva brahmalokā sādhukārasaddena sabbaṃ ekasaddameva hoti. Ayamānubhāvo ti ayaṃ khīṇāsavassa bhikkhuno anupharaṇānubhāvo. Imasmiṃ sutte catupārisuddhisīlaṃ pabbajjānissitaṃ hoti, kasiṇaparikammaṃ paṭhamajjhānasannissitaṃ, vipassanāya saddhiṃ tayo maggā tīṇi ca phalāni arahattamaggasannissitāni honti. Desanāya heṭṭhato vā uparito vā ubhayato vā paricchedo hoti, idha pana ubhayato paricchedo. Tenetaṃ vuttaṃ. Saṅkhepato panettha vaṭṭavivaṭṭaṃ kathitanti veditabbaṃ. 

6. Sakkaccasuttavaṇṇanā 

70 . Chaṭṭhe parisuddhā ca bhavissantī ti bhiyyosomattāya parisuddhā bhavissanti nimmalā. Sakammāragato ti ettha sa-kāro nipātamattaṃ, kammāragato kammāruddhanagatoti attho. 

7. Bhāvanāsuttavaṇṇanā 

71 . Sattame ananuyuttassā ti na yuttappayuttassa hutvā viharato. Seyyathāpi, bhikkhave, kukkuṭiyā aṇḍānī ti imā kaṇhapakkhasukkapakkhavasena dve upamā vuttā. Tāsu kaṇhapakkhūpamā atthassa asādhikā, itarā sādhikāti sukkapakkhūpamāya eva attho veditabbo. Seyyathā ti opammatthe nipāto. Apī ti sambhāvanatthe. Ubhayenāpi seyyathāpi nāma, bhikkhaveti dasseti. Kukkuṭiyā aṇḍāni aṭṭha vā dasa vā dvādasa vā ti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya panetaṃ vuttaṃ. Evañhi loke siliṭṭhaṃ vacanaṃ hoti. Tānassū ti tāni assu, bhaveyyunti attho. Kukkuṭiyā sammā adhisayitānī ti tāya janettiyā kukkuṭiyā pakkhe pasāretvā tesaṃ upari sayantiyā sammā adhisayitāni. Sammā pariseditānī ti kālena kālaṃ utuṃ gaṇhāpentiyā suṭṭhu samantato seditāni, usmīkatānīti vuttaṃ hoti. Sammā paribhāvitānī ti kālena kālaṃ suṭṭhu samantato bhāvitāni, kukkuṭagandhaṃ gāhāpitānīti attho. 

Kiñcāpi tassā kukkuṭiyā ti tassā kukkuṭiyā imaṃ tividhakiriyākaraṇena appamādaṃ katvā kiñcāpi na evaṃ icchā uppajjeyya. Atha kho bhabbāva te ti atha kho te kukkuṭapotakā vuttanayena sotthinā abhinibbhijjituṃ bhabbāva. Te hi yasmā tāya kukkuṭiyā evaṃ tīhākārehi tāni aṇḍāni paripāliyamānāni na pūtīni honti. Yopi nesaṃ allasineho, so pariyādānaṃ gacchati, kapālaṃ tanukaṃ hoti, pādanakhasikhā ca mukhatuṇḍakañca kharaṃ hoti, sayampi pariṇāmaṃ gacchati. Kapālassa tanuttā bahiddhā āloko anto paññāyati, tasmā ‘‘ciraṃ vata mayaṃ saṃkuṭitahatthapādā sambādhe sayimha, ayañca bahi āloko dissati, ettha dāni no sukhavihāro bhavissatī’’ti nikkhamitukāmā hutvā kapālaṃ pādena paharanti, gīvaṃ pasārenti, tato taṃ kapālaṃ dvedhā bhijjati. Atha te pakkhe vidhunantā taṃkhaṇānurūpaṃ viravantā nikkhamantiyeva. Nikkhamantā ca gāmakkhettaṃ upasobhayamānā vicaranti. 

Evameva kho ti idaṃ opammasampaṭipādanaṃ. Taṃ evaṃ atthena saṃsandetvā veditabbaṃ – tassā kukkuṭiyā aṇḍesu adhisayanāditividhakiriyākaraṇaṃ viya hi imassa bhikkhuno bhāvanaṃ anuyuttakālo , kukkuṭiyā tividhakiriyāsampādanena aṇḍānaṃ apūtibhāvo viya bhāvanaṃ anuyuttassa bhikkhuno tividhānupassanāsampādanena vipassanāñāṇassa aparihāni. Tassā tividhakiriyākaraṇena aṇḍānaṃ allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ, aṇḍakapālānaṃ tanubhāvo viya bhikkhuno avijjaṇḍakosassa tanubhāvo, kukkuṭapotakānaṃ nakhatuṇḍakānaṃ thaddhabhāvo viya bhikkhuno vipassanāñāṇassa tikkhakharavippasannasūrabhāvo, kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo vaḍḍhikālo gabbhaggahaṇakālo, kukkuṭapotakānaṃ pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinibbhidākālo viya tassa bhikkhuno vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ vā bhojanasappāyaṃ vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā arahattappattakālo veditabbo. 

Yathā pana kukkuṭapotakānaṃ pariṇatabhāvaṃ ñatvā mātāpi aṇḍakosaṃ bhindati, evaṃ tathārūpassa bhikkhuno ñāṇaparipākaṃ ñatvā satthāpi – 

‘‘Ucchinda sinehamattano, kumudaṃ sāradikaṃva pāṇinā; 

Santimaggameva brūhaya, nibbānaṃ sugatena desita’’nti. (dha. pa. 285) – 

Ādinā nayena obhāsaṃ pharitvā gāthāya avijjaṇḍakosaṃ paharati. So gāthāpariyosāne avijjaṇḍakosaṃ bhinditvā arahattaṃ pāpuṇāti. Tato paṭṭhāya yathā te kukkuṭapotakā gāmakkhettaṃ upasobhayamānā tattha vicaranti, evaṃ ayampi mahākhīṇāsavo nibbānārammaṇaṃ phalasamāpattiṃ appetvā saṅghārāmaṃ upasobhayamāno vicarati. 

Phalagaṇḍassā ti vaḍḍhakissa. So hi olambakasaṅkhātaṃ phalaṃ cāretvā dārūnaṃ gaṇḍaṃ haratīti phalagaṇḍoti vuccati. Vāsijaṭe ti vāsidaṇḍakassa gahaṇaṭṭhāne. Ettakaṃ me ajja āsavānaṃ khīṇa nti pabbajitassa hi pabbajjāsaṅkhepena uddesena paripucchāya yonisomanasikārena vattapaṭipattiyā ca niccakālaṃ āsavā khīyanti. Evaṃ khīyamānānaṃ pana nesaṃ ‘‘ettakaṃ ajja khīṇaṃ ettakaṃ hiyyo’’ti evamassa ñāṇaṃ na hotīti attho. Imāya upamāya vipassanānisaṃso dīpito. 

Hemantikenā ti hemantasamayena. Paṭippassambhantī ti thirabhāvena parihāyanti. Evameva kho ti ettha mahāsamuddo viya sāsanaṃ daṭṭhabbaṃ, nāvā viya yogāvacaro, nāvāya mahāsamudde pariyāyanaṃ viya imassa bhikkhuno ūnapañcavassakāle ācariyupajjhāyānaṃ santike vicaraṇaṃ, nāvāya mahāsamuddaudakena khajjamānānaṃ bandhanānaṃ tanubhāvo viya bhikkhuno pabbajjāsaṅkhepena uddesaparipucchādīhiyeva saṃyojanānaṃ tanubhāvo, nāvāya thale ukkhittakālo viya bhikkhuno nissayamuttakassa kammaṭṭhānaṃ gahetvā araññe vasanakālo, divā vātātapena saṃsussanaṃ viya vipassanāñāṇena taṇhāsinehassa saṃsussanaṃ, rattiṃ himodakena temanaṃ viya kammaṭṭhānaṃ nissāya uppannena pītipāmojjena cittatemanaṃ, rattindivaṃ vātātapehi ceva himodakena ca parisukkhaparitintānaṃ bandhanānaṃ dubbalabhāvo viya vipassanāñāṇapītipāmojjehi saṃyojanānaṃ bhiyyosomattāya dubbalabhāvo, pāvussakamegho viya arahattamaggañāṇaṃ, meghavuṭṭhiudakena nāvāya antopūtibhāvo viya āraddhavipassakassa rūpasattakādivasena vipassanaṃ vaḍḍhentassa okkhāyamāne pakkhāyamāne kammaṭṭhāne ekadivasaṃ utusappāyādīni laddhā ekapallaṅkena nisinnassa arahattaphalādhigamo. Pūtibandhanāya nāvāya kiñci kālaṃ ṭhānaṃ viya khīṇasaṃyojanassa arahato mahājanaṃ anuggaṇhantassa yāvatāyukaṃ ṭhānaṃ, pūtibandhanāya nāvāya anupubbena bhijjitvā apaṇṇattikabhāvūpagamo viya khīṇāsavassa upādinnakkhandhabhedena anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṃyojanānaṃ dubbalatā dīpitā. 

8. Aggikkhandhopamasuttavaṇṇanā 

72 . Aṭṭhamaṃ atthuppattiyaṃ kathitaṃ. Atthuppatti panassa heṭṭhā cūḷaccharāsaṅghātasuttavaṇṇanāya (a. ni. aṭṭha. 1.1.51 ādayo) vitthāritā eva. Passatha no ti passatha nu. Āliṅgitvā ti upagūhitvā. Upanisīdeyyā ti samīpe nissāya nisīdeyya. Upanipajjeyyā ti upagantvā nipajjeyya. Ārocayāmī ti ācikkhāmi. Paṭivedayāmī ti paṭivedetvā jānāpetvā kathemi. Vālarajjuyā ti assavālagovālehi vaṭṭitarajjuyā. Paccorasmi nti uramajjhe. Pheṇuddehaka nti pheṇaṃ uddehitvā, ussādetvāti attho. Attattha nti attano diṭṭhadhammikasamparāyikalokiyalokuttaraṃ atthaṃ. Paratthobhayatthesu pi eseva nayo. Sesamettha yaṃ vattabbaṃ siyā, taṃ sabbaṃ cūḷaccharāsaṅghātasuttassa (a. ni. 1.51 ādayo) atthuppattiyaṃ kathitameva. Idañca pana suttaṃ kathetvā satthā cūḷaccharāsaṅghātasuttaṃ kathesi. Navamaṃ uttānatthameva. 

10. Arakasuttavaṇṇanā 

74 . Dasame paritta nti appaṃ thokaṃ. Tañhi sarasaparittatāyapi khaṇaparittatāyapi ṭhitiparittatāyapi parittameva. Lahuṃ uppajjitvā nirujjhanato lahukaṃ. Mantāyaṃ boddhabba nti mantāya boddhabbaṃ, paññāya jānitabbanti attho. Pabbateyyā ti pabbatasambhavā. Hārahārinī ti rukkhanaḷaveḷuādīni haritabbāni harituṃ samatthā. Sesaṃ sabbattha uttānatthamevāti. 

Mahāvaggo sattamo. 

8. Vinayavaggo 

1. Paṭhamavinayadharasuttavaṇṇanā 

75 . Aṭṭhamassa paṭhame āpattiṃ jānātī ti āpattiṃyeva āpattīti jānāti. Sesapadesupi eseva nayo. 

2. Dutiyavinayadharasuttavaṇṇanā 

76 . Dutiye svāgatānī ti suāgatāni suppaguṇāni. Suvibhattānī ti koṭṭhāsato suṭṭhu vibhattāni . Suppavattīnī ti āvajjitāvajjitaṭṭhāne suṭṭhu pavattāni daḷhappaguṇāni. Suvinicchitānī ti suṭṭhu vinicchitāni. Suttaso ti vibhaṅgato. Anubyañjanaso ti khandhakaparivārato. 

3. Tatiyavinayadharasuttavaṇṇanā 

77 . Tatiye vinaye kho pana ṭhito hotī ti vinayalakkhaṇe patiṭṭhito hoti. Asaṃhīro ti na sakkā hoti gahitaggahaṇaṃ vissajjāpetuṃ. 

9. Satthusāsanasuttavaṇṇanā 

83 . Navame eko ti adutiyo. Vūpakaṭṭho ti kāyena gaṇato, cittena kilesehi vūpakaṭṭho vivekaṭṭho dūrībhūto. Appamatto ti satiavippavāse ṭhito. Pahitatto ti pesitatto. Nibbidāyā ti vaṭṭe ukkaṇṭhanatthāya. Virāgāyā ti rāgādīnaṃ virajjanatthāya. Nirodhāyā ti appavattikaraṇatthāya. Vūpasamāyā ti kilesavūpasamāya appavattiyā. Abhiññāyā ti tilakkhaṇaṃ āropetvā abhijānanatthāya. Sambodhāyā ti maggasaṅkhātassa sambodhassa atthāya. Nibbānāyā ti nibbānassa sacchikaraṇatthāya. 

10. Adhikaraṇasamathasuttavaṇṇanā 

84 . Dasame adhikaraṇāni samenti vūpasamentīti adhikaraṇasamathā. Uppannuppannāna nti uppannānaṃ uppannānaṃ. Adhikaraṇāna nti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesaṃ catunnaṃ. Samathāya vūpasamāyā ti samathatthañceva vūpasamanatthañca. Sammukhāvinayo dātabbo…pe… tiṇavatthārako ti ime satta samathā dātabbā. Tesaṃ vinicchayo vinayasaṃvaṇṇanato (cūḷava. aṭṭha. 186-187 ādayo) gahetabbo. Apica dīghanikāye saṅgītisuttavaṇṇanāyampi (dī. ni. aṭṭha. 3.331 adhikaraṇasamathasattakavaṇṇanā) vitthāritoyeva, tathā majjhimanikāye sāmagāmasuttavaṇṇanāyāti (ma. ni. aṭṭha. 3.46). 

Vinayavaggo aṭṭhamo. 

Ito parāni satta suttāni uttānatthāneva. Na hettha kiñci heṭṭhā avuttanayaṃ nāma atthīti. 

Manorathapūraṇiyā aṅguttaranikāya-aṭṭhakathāya 

Sattakanipātassa saṃvaṇṇanā niṭṭhitā. 


