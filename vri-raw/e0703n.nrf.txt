 

Namo tassa bhagavato arahato sammāsambuddhassa 

Mahāvaṃsapāḷi 

Pathamapariccheda 

Mahiyaṅgaṇāgamanaṃ 

1 . 

Namassitvāna sambuddhaṃ, susuddhaṃ suddhavaṃsajaṃ; 

Mahāvaṃsaṃ pavakkhāmi, nānānūnādhikārikaṃ. 

2 . 

Porāṇehi kato’peso, ativitthārito kvaci; 

Atīva kvaci saṃkhitto, anekapunaruttako. 

3 . 

Vajjitaṃ tehi dosehi, sukhaggahaṇadhāraṇaṃ; 

Pasādasaṃvegakaraṃ, sutito ca upāgataṃ. 

4 . 

Pasādajanake ṭhāne, tathā saṃvegakārake; 

Janayanto pasādañca, saṃvegañca suṇātha taṃ. 

5 . 

Dīpaṅkarañhi sambuddhaṃ, passitvā no jino purā; 

Lokaṃ dukkhā pamocetuṃ, bodhāya paṇidhiṃ akā. 

6 . 

Tato tañceva sambuddhaṃ, koṇḍaññaṃ maṅgalaṃ muniṃ; 

Sumanaṃ revataṃ buddhaṃ, sobhitañca mahāmuniṃ. 

7 . 

Anomadassiṃ sambuddhaṃ, padumaṃ nāradaṃ jinaṃ; 

Padumuttarasambuddhaṃ, sumedhañca tathāgataṃ. 

8 . 

Sujātaṃ piyadassiñca, atthadassiñca nāyakaṃ; 

Dhammadassiñca siddhatthaṃ, tissaṃ phussajinaṃ tathā. 

9 . 

Vipassiṃ sikhīsambuddhaṃ, sambuddhaṃ vessabhuṃ vibhuṃ; 

Kakusandhañca sambuddhaṃ, koṇāgamanameva ca. 

10 . 

Kassapaṃ sugatañca’me, sambuddhe catuvīsati; 

Ārādhetvā mahāvīro, tehi bodhāya byākato. 

11 . 

Puretvā pāramī sabbā, patvā sambodhimuttamaṃ; 

Uttamo gotamo buddho, satte dukkhā pamocayi. 

12 . 

Magadhesu ruvelāyaṃ, bodhimūle mahāmuni; 

Visākhapuṇṇamāyaṃ so, patto sambodhimuttamaṃ. 

13 . 

Sattāhāni tahiṃ satta, so vimuttisukhaṃ paraṃ; 

Vindantaṃ madhurattañca, dassayanto vasī vasi. 

14 . 

Tato bārāṇasiṃ gantvā, dhammacakkaṃ pagattayi; 

Tattha vassa vasanto’va, saṭṭhiṃ arahataṃ akā. 

15 . 

Te dhammadesanatthāya, vissajjetvāna bhikkhavo; 

Vinetvā ca tato tiṃsa-sahā ye bhaddavaggiye. 

16 . 

Sahassajaṭile nātho, vinetuṃ kassapādike; 

Hemante uruvelāyaṃ, vasite paripācayaṃ. 

17 . 

Uruvelakassapassa, mahāyaññe upaṭṭhite; 

Tassa’ttano nāgamane, icchācāraṃ vijāniya. 

18 . 

Uttarakuruto bhikkhaṃ, āharitvā rimaddano; 

Anotattadahe bhutvā, sāyanhasamaye sayaṃ. 

19 . 

Bodhito navame māse, phussapuṇṇamiyaṃ jino; 

Laṅkādīpaṃ visodhetuṃ, laṅkādīpamupāgami. 

20 . 

Sāsanujjotanaṃ ṭhānaṃ, laṃkā ñātā jinena hi; 

Yakkhapuṇṇāya laṅkāya, yakkhā nibbā siyāti ca. 

21 . 

Ñātova laṅkāmajjhamhi, gaṅgābhīre manorame; 

Tiyojanāya te ramme, ekayojanavitthate. 

22 . 

Mahānāgavanuyyāne, yakkhasaṅgāmabhūmiyā; 

Laṅkādīpaṭṭhayakkhānaṃ, mahāyakkhasamāgamo. 

23 . 

Upāgato taṃ sugato, mahāyakkhasamāgamaṃ; 

Samāgamassa majjhamhi, tattha tesaṃ siropari. 

24 . 

Mahiyaṅgaṇathūpassa, ṭhāne vehāyasaṃ jino; 

Vuṭṭhivātandhakāresi, tesaṃ saṃvejanaṃ akā. 

25 . 

Te bhayaṭṭhā’bhayaṃ yakkhā, ayācuṃ abhayaṃ jinaṃ; 

Jino abhayado āha, yakkhe te’ti bhayaddīte. 

26 . 

Yakkhā bhayaṃ vo dukkhañca, harissāmi idaṃ ahaṃ; 

Tumhe nisajjaṭhānaṃ me, samaggā detha no idha. 

27 . 

Āhu te sugataṃ yakkhā, dema mārisa te idha; 

Sabbepi sakalaṃ dīpaṃ, dehi no abhayaṃ tuvaṃ. 

28 . 

Bhayaṃ sītaṃ tamaṃ tesaṃ, hantvā taṃ dinnabhūmiyaṃ; 

Cammakkhandhaṃ attharitvā, tatthā’ sīno jino tato. 

29 . 

Cammakkhaṇḍaṃ pasāresi, ādittaṃ taṃ samantato; 

Ghammābhibhūtā te bhītā, ṭhitā ante samantato. 

30 . 

Giridīpaṃ tato nātho, rammaṃ tesaṃ idhā’nayi; 

Tesu tattha paviṭṭhesu, yathāṭhāne ṭhapesi ca. 

31 . 

Nātho taṃ saṃkhipi dhammaṃ, tadā devā samāgamuṃ; 

Tasmiṃ samāgame tesaṃ, satthā dhamma madesayi. 

32 . 

Nekesaṃ pāṇakoṭīnaṃ, dhammābhisamayo ahu; 

Saraṇesu ca sīlesu, ṭhitā āsuṃ asaṃkhiyā. 

33 . 

Sotāpattiphalaṃ patvā, sele sumanakūṭake; 

Mahāsumanadevindo, pūjiyaṃ yāci pūjiyaṃ. 

34 . 

Siraṃ parāmasitvāna, nīlāmalasiroruho; 

Pāṇimatteadā kese, tassa pāṇa hito jino. 

35 . 

So taṃ suvaṇṇacaṅkoṭa-varenādāya satthuno; 

Nisinnaṭṭhānaracite, nānāratanasañcaye. 

36 . 

Sabbato sattaratane, te ṭhapetvā siroruhe; 

So indanīlathūpena, pidahesi namassi ca. 

37 . 

Parinibbutamhi sambuddhe, citakato ca iddhiyā; 

Ādāya jinagīvaṭṭhiṃ, thero sarabhūnāmako. 

38 . 

Therassa sāriputtassa, sisso ānīya cetiye; 

Tasmiṃyeva ṭhapetvāna, bhikkhūhi parivārito. 

39 . 

Chādāpetvā medavaṇṇa-pāsāṇehi mahiddhiko; 

Thūpaṃ dvādasahatthuccaṃ, kārāpetvāna pakkami. 

40 . 

Devānaṃpiyatissassa, rañño bhātukudhārako; 

Uddhacūḷābhayo nāma, disvā cetiya mabbhutaṃ. 

41 . 

Taṃ chādayitvā kāresi, tiṃsahatthucca cetiyaṃ; 

Maddanto damiḷe rājā, tatraṭṭho dukkhagāmaṇi. 

42 . 

Asītihatthaṃ kāresi, tassa kañjukacetiyaṃ; 

Mahiyaṅgaṇathūpoya-meso evaṃ patiṭṭhito. 

43 . 

Evaṃ dīpamimaṃkatvā, manussārahamissaro; 

Uruvelamagā dhīro, uruvīra parakkamoti. 

Mahiyaṅgaṇāgamanaṃ niṭṭhitaṃ. 

Nāgadīpāgamana 

44 . 

Mahākāruṇiko satthā, sabbalokahite rato; 

Bodhito pañcame vasse, vasaṃ jetavane jino. 

45 . 

Mahodarassa nāgassa, tathā cūḷodarassa ca; 

Mātulabhāgineyyānaṃ, maṇipallaṅkahetukaṃ. 

46 . 

Disvā sapārisajjānaṃ, saṅgāmaṃ paccupaṭṭhitaṃ; 

Sambuddho cittamāsassa, kāḷapakkhe uposathe. 

47 . 

Pātoyeva samādāya, pavaraṃ pattacīvaraṃ; 

Anukampāya nāgānaṃ, nāgadīpamupāgami. 

48 . 

Mahādaro’piso nāgo, tadā rājā ahiddhiko; 

Samudde nāgabhavane, dasaddhasatayojane. 

49 . 

Kaṇiṭṭhikā tassa kaṇhā, vaḍḍhamānamhi pabbate; 

Nāgarājassa dinnā’si, tassa cūḷodaro suto. 

50 . 

Tassa mātā mahāmātu, maṇipallaṅkamuttamaṃ; 

Datvā kālakatā nāgī, mātulena tathā hi so. 

51 . 

Ahosi bhāgineyyassa, saṅgāmo paccupaṭṭhito; 

Pabbateyyā’pi nāgā te, ahesuñhi mahiddhikā. 

52 . 

Samiddhisumano nāma, devo jetavane ṭhitaṃ; 

Rājāyatanamādāya, attano bhavanaṃ subhaṃ. 

53 . 

Buddhānumatiyāyeva, chattākāraṃ jinopari; 

Dhārayanto upāgañchi, ṭhānaṃ taṃ pubbavuṭṭhakaṃ. 

54 . 

Devo hi so nāgadīpe, manusso’nantare bhave; 

Ahosi rājāyatana-ṭhitaṭhāne sa addasa. 

55 . 

Paccekabuddha bhuñjante, disvā cittaṃ pasādiya; 

Pattasodhanasākhāyo, tesaṃ pādāsi tena so. 

56 . 

Nibbattitasmiṃ rukkhasmiṃ, jetuyyāne manorame; 

Dvārakoṭṭhakapassamhi, pacchā bahi ahosi so. 

57 . 

Devātidevo devassa, tassa vuddhiñca passiya; 

Idaṃ ṭhāna hitatthañca, taṃ sarukkhaṃ idhānayi. 

58 . 

Saṅgāmamajjhe ākāse, nisinno tattha nāyako; 

Tamaṃ tamonudo tesaṃ, nāgānaṃ hiṃsanaṃ akā. 

59 . 

Assāsento bhayaṭṭe te, ālokaṃ paviddhaṃsayi; 

Te disvā sugataṃ tuṭṭhā, pāde vandiṃsu satthuno. 

60 . 

Tesaṃ dhammamadesesi, sāmaggikaraṇaṃ jino; 

Ubho’pi te patītā taṃ, pallaṅkaṃ munino aduṃ. 

61 . 

Satthā bhūmigato tattha, pasīdisvāna āsane; 

Tehi dibbannapānehi, nāgarājehi tappito. 

62 . 

Te jalaṭṭhe talaṭṭhe ca, bhujage’sītikoṭiyo; 

Saraṇesu ca sīlesu, patiṭṭhāpesi nāyako. 

63 . 

Mahodarassa nāgassa, mātulo maṇiakkhiko; 

Kalyāṇiyaṃ nāgarājā, yuddhaṃ kātuṃ tahiṃ gato. 

64 . 

Buddhagāmamhi paṭhame, sutvā saddhammadesanaṃ; 

Ṭhito saraṇasīlesu, tatthā’yāci tathāgataṃ. 

65 . 

Mahatī anukampāno, katā nātha tayā ayaṃ; 

Tavānāgamane sabbe, mayaṃ bhasmī bhavāmahe. 

66 . 

Anukampā mahī pite, visuṃ hotu mahodaya; 

Punarāgamanenettha, vāsabhūmiṃ mamā mama. 

67 . 

Adhivāsayitvā bhagavā, tuṇhibhāve nidhāgamaṃ; 

Patiṭṭhāpesi tattheva, rājāyatanacetiyaṃ. 

68 . 

Tañcapi rājāyatanaṃ, pallañcaṅka mahārahaṃ; 

Appesi nāgarājūnaṃ, lokanātho namassituṃ. 

69 . 

Paribhogacetiyaṃ mayhaṃ, nāgarājā namassatha; 

Taṃ bhavissati votātā, hitāya ca sukhāya ca. 

70 . 

Iccevamādiṃ sugato, nāgānaṃ anusāsanaṃ; 

Katvā jetavanaṃ eva, gato lokānukampakoti. 

Nāgadīpāgamanaṃ 

Kalyāṇāgamanaṃ 

71 . 

Tato so tatiye vasse, 

Nāgindo maṇiakkhiko; 

Upasaṅkamma sambuddhaṃ, 

Satasaṅghaṃ nimantayi. 

72 . 

Bodhito aṭṭhame vasse, vasaṃ jetavane jino; 

Nātho pañcahi bhikkhūnaṃ, satehi parivārito. 

73 . 

Dutiye divase bhatta-kāle ārocite jino; 

Ramme vesākhamāsamhi, puṇṇamāyaṃ munissaro. 

74 . 

Tattheva pārupitvāna, saṅghāṭiṃ pattamādiya; 

Āgā kalyāṇidesaṃ taṃ, maṇiakkhinivesanaṃ. 

75 . 

Kalyāṇi cetiyaṭhāne, kate ratanamaṇḍape; 

Mahārahamhi pallaṅke, sahasaṅghenu’pāvisi. 

76 . 

Dibbehi khajjabhojjehi, sagaṇo sagaṇaṃ jinaṃ; 

Nāgarājā dhammarājaṃ, santappesi sumānaso. 

77 . 

Tattha dhammaṃ desayitvā, satthā lonukampako; 

Uggantvā sumane kūṭe, padaṃ dassesi nāyako. 

78 . 

Tasmiṃ pabbatapādamhi, sahasaṅgho yathāsukhaṃ; 

Divā vihāraṃ katvāna, dīghavāpi mupāgami. 

79 . 

Tattha cetiyaṭhānamhi, sasaṅghova nisīdiya; 

Samādhiṃ appayī nātho, ṭhānāgāravapattiyā. 

80 . 

Tato vuṭṭhāya ṭhānamhā, ṭhānāṭhānesu kovido; 

Mahāmeghavanārāma-ṭhānamāga mahāmuni. 

81 . 

Mahābodhiṭhitaṭhāne, nisīditvā sasāvako; 

Samādhiṃ appayī nātho, mahāthūpaṭhite tathā. 

82 . 

Thūpārāmamhi thūpassa, ṭhitaṭhāne tatheva ca; 

Samādhito’tha vuṭṭhāya, silācetiyaṭhānago. 

83 . 

Sahāgate devagaṇo, gaṇī samanusāsiya; 

Tato jetavanaṃ buddho, buddhasabbatthako agā. 

84 . 

Evaṃ laṅkāya nātho, hitamamitamatī āyatiṃ pekkhamāno; 

Tasmiṃ kālamhi laṃkāsurabhujagagaṇādīnamatthañca passaṃ; 

Āgā tikkhattumetaṃ ativipuladayo lokadīpo sudīpaṃ; 

Dīpo tenāyamāsi sujanabahumano dhammadīpāva bhāsīti. 

Kalyāṇāgamanaṃ 

Sujanappasādasaṃvegatthāya kate mahāvaṃse 

Tathāgatābhigamanaṃ nāma 

Paṭhamo paricchedo. 

Dutiyapariccheda 

Mahāsammatavaṃsa 

1 . 

Mahāsammata rājassa, vaṃsajo hi mahāmuni; 

Kappassādimhi rājā’si, mahāsammatanāmako. 

2 . 

Rojo ca vararojo ca, tathā kalyāṇakā duve; 

Uposatho ca mandhātā, carako’pacarā duve. 

3 . 

Cetīyo mucalo ceva, mahāmūcalanāmako; 

Mucalindo sāgaro ceva, sāgaro deva vanāmako. 

4 . 

Bharato bhagīratho ceva, ruci ca suruci pica; 

Patāpo mahāpatāpo, panādā ca tathā duve. 

5 . 

Sudassano ca neru ca, tathā eva duve duve; 

Pacchimā cā’ti rājāno, tassa puttapaputtakā. 

6 . 

Asaṃkhiyāyukā ete, aṭṭhavīsati bhūmipā; 

Kusāvatiṃ rājagahaṃ, mithilañcāpi āvasuṃ. 

7 . 

Tato satañca rājano, chappaññāsa ca saṭṭhi ca; 

Caturāsīti sahassāni, chattiṃsā ca tato pare. 

8 . 

Dvattiṃsa aṭṭhavīsā ca, dvāvīsati tato pare; 

Aṭṭhārasa sattarasa, pañcadasa catuddasa. 

9 . 

Nava satta dvādasa ca, pañcavīsa tatopare; 

Pañcavīsaṃ dvādasa ca, dvādasañca navā pica. 

10 . 

Caturāsītisahassāni, makhādevādikāpi ca; 

Caturāsītisahassāni, kaḷārājanakādayo. 

11 . 

Soḷasa yāva okkātaṃ, paputtā rāsito ime; 

Visuṃ visuṃ pure rajjaṃ, kamato anusāsisuṃ. 

12 . 

Okkāmukho jeṭṭhaputto, okkākasā’si bhūpati; 

Nipuro candīmā candaṃ-mukho ca sivi sañjayo. 

13 . 

Vessantara mahārājā, jālī ca sīhavāhano; 

Sīhassaro ca iccete, tassa putta pa puttakā. 

14 . 

Dveasīti sahassāni, sīhassarassa rājino; 

Putta pa putta rājāno, jayaseno tadantimo. 

15 . 

Ete kapilavatthusmiṃ, sakyarājāti vissutā; 

Sīhahanu mahārājā, jayasenassa atrajo. 

16 . 

Jayasenassa dhītā ca, nāmenā’si yasodharā; 

Devadaye devadaha-sakko nāmā’si bhūpati. 

17 . 

Añjano cā’tha kaccānā, āsuṃ tassa sutā duve; 

Mahesīcā’si kaccānā, rañño sīhahanussa sā. 

18 . 

Āsī añjanasakkassa, mahesī sā yasodharā; 

Añjanassa duve dhītā, māyā cātha pajāpati. 

19 . 

Puttā duve daṇḍapāṇī, suppabuddho ca sākiyo; 

Pañca puttā duve dhītā, āsuṃ sīhahanussare. 

20 . 

Suddhodano dhotodano, sakkasukkamitodano; 

Amitā pamitācā’ti, ime pañca imā duve. 

21 . 

Suppabuddhassa sakkassa, mahesī amitā ahu; 

Tassā’suṃ bhaddakaccānā, devadatto duve sutā. 

22 . 

Māyā mahāpajāpati ceva, suddhodana mahesīyo; 

Suddhodana mahārañño, putto māyāya so jino. 

23 . 

Mahā sammatavaṃsamhi, asambhinne mahāmuni; 

Evaṃ pavatte sañjāto, sabba khatthiya muddhani. 

24 . 

Siddhatthassa kumārassa, bodhisattassa sā ahu; 

Mahesī bhaddakaccānā, putto tassā’si rāhulo. 

25 . 

Bimbisāro ca siddhattha-kumāro ca sahāyakā; 

Ubhinnaṃ pitaro cāpi, sahāyāeva te ahuṃ. 

26 . 

Bodhisatto bimbisārā, pañcavassādhiko ahu; 

Ekūnatiṃso vayasā, bodhisatto’bhinikkhami. 

27 . 

Padahitvāna chabbassaṃ, bodhiṃ patvā kamena ca; 

Pañcatiṃso tha vayasā, bimbisāramupāgami. 

28 . 

Bimbisāro pannarasa-vasso’tha pītaraṃ sayaṃ; 

Abhisitto mahāpañño, patto rajjassa tassa tu. 

29 . 

Patte soḷasame vasse, satthā dhammamadesayi; 

Dvāpaññāseva vassāni, rajjaṃ kāresi so pana. 

30 . 

Rajje samā pannarasa, pubbe jinasamāgamā; 

Sattatiṃsa samā tassa, dharamāne tathāgate. 

31 . 

Bimbisārasuto’jāta-sattutaṃ ghātīyā’mati; 

Rajjaṃ dvattiṃsavassāni, mahāmittaddukārayī. 

32 . 

Ajātasattuno vasse, aṭṭhame muni nibbuto; 

Pacchā so kārayī rajjaṃ, vassāni catuvīsati. 

33 . 

Tathāgato sakalalokaggataṃ gato; 

Aniccatāva samavaso upāgato; 

Iti’dha yo bhayajananiṃ aniccataṃ, 

Avekkhate sa bhavati dukkhapāragūti. 

Sujanappasādasaṃvegatthāya kate mahāvaṃse 

Mahāsammatavaṃso nāma 

Dutiyo paricchedo. 

Tatiya pariccheda 

Paṭhamadhammasaṃgīti 

1 . 

Pañcanetto jino pañca-cattālīsasamā’samo; 

Ṭhatvā sabbāni kiccāni, katvā lokassa sabbathā. 

2 . 

Kusinārāyayamaka-sālānamantare vare; 

Vesākhapuṇṇamāyaṃ so, dīpo lokassa nibbuto. 

3 . 

Saṅkhyāpathamatikkantā, bhikkhū tattha samāgatā; 

Khattiyā brāhmaṇā vassā, suddhā devā tatheva ca. 

4 . 

Sattasatasahassāni, tesu pāmokkhabhikkhavo; 

Thero mahākassapova, saṅghatthero tadā ahu. 

5 . 

Satthusarīrasārīra-dhātukiccāni kāriya; 

Icchanto so mahāthero, satthu dhammaciraṭṭhitiṃ. 

6 . 

Lokanāthe dasabale, sattāhaparinibbute; 

Dubbhāsitaṃ subhaddassa, buddhassa vacanaṃ saraṃ. 

7 . 

Saraṃ cīvaradānañca, samatte ṭhapanaṃ tathā; 

Saddhammaṭhapanatthāya, muninā’nuggahaṃ kataṃ. 

8 . 

Kātuṃ saddhammasaṃgītiṃ, sambuddhānamate yati; 

Navaṅgasāsanadhare, sabbaṅgasamupāgate. 

9 . 

Bhikkhū pañcasateyeva, mahākhīṇāsave vare; 

Sammanni ekenūne tu, ānandattherakāraṇā. 

10 . 

Puna ānandattherā’pi, bhikkhūhi abhiyācito; 

Sammanni kātuṃ saṃgītiṃ, sā na sakkā hi taṃ vinā. 

11 . 

Sādhukīḷanasattāhaṃ, sattāhaṃ dhātubhājanaṃ; 

Iccaddhamāsaṃ khepetvā, sabbalokānukampakā. 

12 . 

Vassaṃ vasaṃ rājagahe, kassāma dhammasaṅgahaṃ; 

Nāññehi tatta vatthabba-miti katvāna nicchayaṃ. 

13 . 

Sokāturaṃ tattha tattha, assāsento mahājanaṃ; 

Jambudīpamhi te therā, vicaritvāna cārikaṃ. 

14 . 

Āsaḷhisukkapakkhamhi, sukkapakkhaṭhitatthikā; 

Upāgamuṃ rājagahaṃ, sampannacatupaccayaṃ. 

15 . 

Tattheva vassūpagatā, te mahākassapādayo; 

Therā thiraguṇūpetā, sambuddhamatakovidā. 

16 . 

Vassānaṃ paṭhamaṃ māsaṃ, sabbasenāsanesu’pi; 

Kāresuṃ paṭisaṅkhāraṃ, vatvānā’jātasattuno. 

17 . 

Vihārapaṭisaṅkhāre, niṭṭhite ahu bhūpati; 

Idāni dhammasaṃgītiṃ, karissāmi mayaṃ iti. 

18 . 

Kattabbaṃ kintipuṭṭhassa, nisajjaṭhānamādisuṃ; 

Rājā katthāti pucchitvā, vuttaṭhānamhi tehi so. 

19 . 

Sīghaṃ vebhāraselassa, passe kāresi maṇḍapaṃ; 

Sattapaṇṇiguhādvāre, rammaṃ devasabhopamaṃ. 

20 . 

Sabbathā maṇḍayitvā taṃ, attharāpesi tattha so; 

Bhikkhūnaṃ gaṇanāyeva, anagghattharaṇāni ca. 

21 . 

Nissāya dakkhiṇaṃ bhāgaṃ, uttarāmukhamuttamaṃ; 

Therāsanaṃ supaññattaṃ, āsi tattha mahārahaṃ. 

22 . 

Tasmiṃ maṇḍapamajjhasmiṃ, puratthamukhamuttamaṃ; 

Dhammāsanaṃ supaññattaṃ, ahosi sugatārahaṃ. 

23 . 

Rājā’rocayi therānaṃ, kammaṃ no niṭṭhitaṃ iti; 

Te therā theramānanda-mānandakaramabravuṃ. 

24 . 

Sve sannipāto ānanda, sekhena gamanaṃ tahiṃ; 

Na yuttante sadatthe tvaṃ, appamatto tato bhava. 

25 . 

Iccevaṃ codito thero, katvāna vīriyaṃ samaṃ; 

Iriyāpathato muttaṃ, arahattamapāpuṇi. 

26 . 

Vassānaṃ dutiye māse, dutiye divase pana; 

Rucire maṇḍape tasmiṃ, therā sannipatiṃsu te. 

27 . 

Ṭhapetvā’nandattherassa, anucchavikamāsanaṃ; 

Āsanesu nisīdiṃsu, arahanto yathārahaṃ. 

28 . 

Thero’rahattapattiṃ so, ñāpetuṃ tehi nāgamā; 

Kuhiṃ ānandatthero’ti, vuccamāne tu kehici. 

29 . 

Nimmujjitvā pathaviyā, gantvā jotipathena vā; 

Nisīdi thero ānando, attano ṭhapitāsane. 

30 . 

Upālithero vinaye, sesadhamme asesake; 

Ānandattheramakaruṃ, sabbe therā dhurandhare. 

31 . 

Mahāthero sakattānaṃ, vinayaṃ pucchituṃ sayaṃ; 

Sammannu’pālithero ca, vissajjetuṃ tameva tu. 

32 . 

Therāsane nisīditvā, vinayaṃ tamapucchi so; 

Dhammāsane nisīditvā, vissajjesi tameva so. 

33 . 

Vinayaññūnamaggena, vissajjitakamena te; 

Sabbe sajjhāyamakaruṃ, vinayaṃ nayakovidā. 

34 . 

Aggaṃ bahussutādīnaṃ, kosārakkhaṃ mahesino; 

Sammannitvāna attānaṃ, thero dhammamapucchi so. 

35 . 

Tathā sammanniya’ttānaṃ, dhammāsanāgato sayaṃ; 

Vissajjesi tamānanda-tthero dhammamasesato. 

36 . 

Vedehamuninā tena, vissajjitakamena te; 

Sabbe sajjhāyamakaruṃ, dhammaṃ dhammatthakovidā. 

37 . 

Evaṃ sattahi māsehi, dhammasaṃgīti niṭṭhitā; 

Sabbalokahitatthāya, sabbalokahi tehi sā. 

38 . 

Mahākassapatherena, idaṃ sugatasāsanaṃ; 

Pañcavassasahassāni, samatthaṃ vattane kataṃ. 

39 . 

Atīva jātapāmojjā, sandhārakajalantikā; 

Saṃgītipariyosāne, chaddhākampi mahāmahī. 

40 . 

Acchariyāni cā’hesuṃ, lokenekāninekadhā; 

Thereheva katattā ca, theriyāyaṃ paramparā. 

41 . 

Paṭhamaṃ saṅgahaṃ katvā, sabbalokahitaṃ bahuṃ; 

Te yāvatāyukaṃ ṭhatvā, therā sabbepi nibbutā. 

42 . 

Therā’pi te matipadīpahatandhakārā, 

Lokandhakārahananamhi mahāpadīpā; 

Nibbāpitā maraṇaghoramahānilena, 

Tenāpi jīvitamadaṃ matimā jaheyyāti. 

Sujanappasādaṃsaṃvegatthāya kate mahāvaṃse 

Paṭhamadhammasaṃgītināma 

Tatiyo paricchedo. 

Catuttha pariccheda 

Dutiya saṃgīti 

1 . 

Ajātasattu putto taṃ, ghātetvā’dāyi bhaddako; 

Rajjaṃ soḷasavassāni, kāresi mittadūbhiko. 

2 . 

Udayabhadda putto taṃ, ghātetvā anuruddhako; 

Anuruddhassa putto taṃ, ghātetvā muṇḍanāmako. 

3 . 

Mittadduno dummatino, te’pi rajjamakārayuṃ; 

Tesaṃ ubhinnaṃ rajjesu, aṭṭhavassāna’tikkamuṃ. 

4 . 

Muṇḍassa putto pitaraṃ, ghātetvā nāgadāsako; 

Catuvīsativassāni, rajjaṃ kāresi pāpako. 

5 . 

Pitughātakavaṃso’ya, mītikuddhā’tha nāgarā; 

Nāgadāsaka rājānaṃ, apanetvā samāgatā. 

6 . 

Susunāgoti paññātaṃ, amaccaṃ sādhusammataṃ; 

Rajje samabhisiñjiṃsu, sabbesaṃ hitamānasā. 

7 . 

So aṭṭhārasavassāni, rājā rajjamakārayi; 

Kāḷāso ko tassa putto, aṭṭhavīsati kārayi. 

8 . 

Atīte dasame vasse, kāḷāsokassa rājino; 

Sambuddhaparinibbānā, evaṃ vassasataṃ ahu. 

9 . 

Tadā vesāliyā bhikkhū, anekā vajjiputtakā; 

Siṅgīloṇaṃ dvaṅgulañca, tathā gāmantarammi ca. 

10 . 

Āvāsā’numatā’ciṇṇaṃ, amathitaṃ jalogi ca; 

Nisīdanaṃ adasakaṃ, jātarūpādikaṃ iti. 

11 . 

Dasavatthūni dīpesuṃ, kappantīti alajjīno; 

Taṃ sutvāna yasatthero, evaṃ vajjīsu cārikaṃ. 

12 . 

Chaḷabhiñño balappatto, yaso kākaṇḍakatrajo; 

Taṃ sametuṃ saussāho, tatthāgami’mahāvanaṃ. 

13 . 

Ṭhapetvā’posathagge te, kaṃsapātiṃ sahodhakaṃ; 

Kahāpaṇādiṃ saṅghassa, detha’nā’hu upāsake. 

14 . 

Na kappate taṃ mā detha, iti thero savārayi; 

Paṭisāraṇīyaṃ kammaṃ, yasattherassa te karuṃ. 

15 . 

Yācitvā anudūtaṃ so, saha tena puraṃ gato; 

Attano dhammavādittaṃ, saññāpetvā’ga sāgare. 

16 . 

Anudūtavaco sutvā, tamukkhipitumāgatā; 

Parikkhipiya aṭṭhaṃsu, saraṃ therassa bhikkhavo. 

17 . 

Thero uggamma nabhasā, gantvā kosambiyaṃ tato; 

Pāveyyakā vantikānaṃ, bhikkhūnaṃ santikaṃ lahuṃ. 

18 . 

Vesesi dūtetu sayaṃ, gantvā’ho gaṅgapabbataṃ; 

Āha sambhūtattherassa, taṃ sabbaṃ sāṇavāsino. 

19 . 

Pāveyyakā saṭṭhitherā, asitā’vantikāpi ca; 

Mahākhīṇāsavā sabbe, ahogaṅgamhi otaruṃ. 

20 . 

Bhikkhavo sannipatitā, sabbe tattha tato tato; 

Āsuṃ navutisahassāni, mantetvā akhilā’pi te. 

21 . 

Soreyya revatattheraṃ, bahussuta manāsavaṃ; 

Taṃ kālapamukhaṃ ñatvā, passituṃ nikkhamiṃsu taṃ. 

22 . 

Thero tammantanaṃ sutvā, vesāliṃ gantumeva so; 

Icchanto phāsugamanaṃ, tato nikkhami taṅkhaṇaṃ. 

23 . 

Pāto pātova nikkhanta-ṭṭhānaṃ tena mahattanā; 

Sāyaṃ sāyamupentānaṃ, sahajotiyamaddasuṃ. 

24 . 

Tattha sambhūtattherena, yasatthero niyojito; 

Saddhammasavanante taṃ, revatathera muttamaṃ. 

25 . 

Upecca dasavatthūni, pucchi thero paṭikkhipi; 

Sutvā’dhikaraṇaṃ tañca, nisedhemāti abravi. 

26 . 

Pāpāpi pakkhaṃ pekkhantā, revatatthera muttamaṃ; 

Sāmaṇakaṃ parikkhāraṃ, paṭiyādiya te bahuṃ. 

27 . 

Sīghaṃ nāvāya gantvāna, sahajātisamīpagā; 

Karonti bhattavissaggaṃ, bhattakāle upaṭṭhite. 

28 . 

Sahajātiṃ āvasanto, sāḷathero vicintiyā; 

Pāveyyakā dhammavādī, iti passi anāsavo. 

29 . 

Upecca taṃ mahābrahmā, dhamme niṭṭhāti abravi; 

Niccaṃ dhamme ṭhitattaṃ so, attano tassa abravi. 

30 . 

Te parikkhāramādāya, revatattheramaddasuṃ; 

Thero na gaṇhi tappakkha-gāhī sissaṃ paṇāmayī. 

31 . 

Vesāliṃ te tato gantvā, tato pupphapuraṃ gatā; 

Vadiṃsu kāḷāsokassa, narindassa alajjīno. 

32 . 

Satthussa no gandhakuṭiṃ, gopayanto mayaṃ tahiṃ; 

Mahāvanavihārasmiṃ, vasāma vajjībhūmiyaṃ. 

33 . 

Gaṇhissāma vihāra’nti, gāmavāsikasikkhavo; 

Āgacchanti mahārāja, maṭisedhaya te iti. 

34 . 

Rājānaṃ duggahitaṃ te, katvā vesālimāgamuṃ; 

Revatatthera mūlamhi, sahajātiyamettha tu. 

35 . 

Bhikkhū satasahassāni, ekādasa samāgatā; 

Navutiñca sahassāni, ahu taṃ vatthu santiyā. 

36 . 

Mūlaṭṭhehi vinā vatthu-samanaṃ neva rocayi; 

Thero sabbepi bhikkhū te, vesālimāgamuṃ tato. 

37 . 

Duggahitova so rājā, tatthāmacce apesayi; 

Mūḷā devānubhāvena, aññattha agamiṃsu te. 

38 . 

Pesetvā te mahīpālo, taṃ rattiṃ supinenaso; 

Apassi sakamattānaṃ, pakkhittaṃ lohakumbhiyaṃ. 

39 . 

Atibhīto ahu rājā, tamassā setu māgamā; 

Bhaginī nandatherī tu, ākāsena anāsavā. 

40 . 

Bhāriyaṃ te kataṃ kammaṃ, dhammike’yye khamāpaya; 

Pakkho tesaṃ bhavitvā tvaṃ, kuru sāsanapaggahaṃ. 

41 . 

Evaṃ kate sotthi tuyhaṃ, hessatīti apakkami; 

Pasāteyeva vesāliṃ, gantuṃ nikkhami bhūpati. 

42 . 

Gantvā mahāvanaṃ bhikkhū-saṅghaṃ so sannipātiya; 

Sutvā ubhinnaṃ vādañca, dhammapakkhañca rociya. 

43 . 

Khamāpetvā dhammike te, bhikkhū sabbe mahīpati; 

Attano dhammapakkhattaṃ, vatvā tumhe yathāruci. 

44 . 

Sampaggahaṃ sāsanassa, karothāti ca bhāsiya; 

Datvā ca tesaṃ ārakkhaṃ, agamāsi sakaṃ puraṃ. 

45 . 

Nicchetuṃ tāni vatthūni, saṅgho sannipatī tadā; 

Anaggāni tattha bhassāni, saṅghamajjhe ajāyisuṃ. 

46 . 

Tato so revatatthero, sāvetvā saṅghamajjhago; 

Ubbhāhikāya taṃ vatthuṃ, sametuṃ nicchayaṃ akā. 

47 . 

Pācinakeca caturo, caturo pāveyyakepi ca; 

Ubbhāhikāya sammanni, bhikkhū taṃ vatthu santiyā. 

48 . 

Sabbakāmī ca sāḷho ca, khujjasobhitanāmako; 

Vāsabhagāmiko cāti, thero pācinakā ime. 

49 . 

Revato sāṇasambhūto, 

Yaso kākoṇḍakatrajo; 

Sumano cāti cattāro, 

Therā pāveyyakā ime. 

50 . 

Sametuṃ tāni vatthūni, appasaddaṃ anākulaṃ; 

Agamuṃ vālukārāmaṃ, aṭṭhattherā anāsavā. 

51 . 

Daharenā’ji te nettha, paññatte āsane subhe; 

Nisīdiṃsu mahātherā, mahāmuni mataññuno. 

52 . 

Tesu vatthūsu ekekaṃ, kamato revato mahā; 

Thero theraṃ sabbakāmiṃ, pucchi pucchāsu kovido. 

53 . 

Sabbakāmī mahāthero, tena puṭṭho’tha byākari; 

Sabbāni tāni vatthūni, na kappantīti suttato. 

54 . 

Nihanitvā’dhikaraṇaṃ, taṃ te tattha yathākkamaṃ; 

Tatheva saṅghamajjhepi, pucchāvissajjanaṃ karuṃ. 

55 . 

Niggahaṃ pāpabhikkhūnaṃ, dasavatthukadīpanaṃ; 

Tesaṃ dasasahassānaṃ, mahāthero akaṃsu te. 

56 . 

Sabbakāmī puthaviyā, saṅghatthero tadā ahu; 

So vīsaṃ vassasatiko, tadā’si upasampadā. 

57 . 

Sabbakāmī ca sāḷho ca, 

Revato khujjasobhito; 

Yaso kākoṇḍakasuto, 

Sambhūto sāṇavāsiko. 

58 . 

Therā ānandattherassa, ete saddhivihārino; 

Vāsabhagāmiko ceva, sumano ca duve pana. 

59 . 

Therā’nuruddhattherassa, ete saddhivihārino; 

Aṭṭha therā’pi dhaññā te, diṭṭhapubbā tathāgataṃ. 

60 . 

Bhikkhū satasahassāni, dvādasāsuṃ samāgatā; 

Sabbesaṃ revatatthero, bhikkhūnaṃpamukhotadā. 

61 . 

Tato so revatatthero, saddhammaṭṭhitiyā ciraṃ; 

Kāretuṃ dhammasaṃgītiṃ, sabbabhikkhusamūhato. 

62 . 

Pabhinnatthādiñāṇānaṃ, piṭakattayadhārinaṃ; 

Satāni sattabhikkhūnaṃ, arahantānamuccini. 

63 . 

Te sabbe vālukārāme, kāḷāsokena rakkhitā; 

Revatattherapāmokkhā, akaruṃ dhammasaṅgahaṃ. 

64 . 

Pubbe kataṃ tathā eva, dhammaṃ pacchā ca bhāsitaṃ; 

Ādāya niṭṭhapesuṃ taṃ, etaṃ māsehi aṭṭhahi. 

65 . 

Evaṃ dutiyasaṃgītiṃ, katvā tepi mahāyasā; 

Therā dosakkhayaṃ pattā, pattākālena nibbutiṃ. 

66 . 

Iti paramamatīnaṃ pattipattabbakānaṃ, 

Tibhavahitakarānaṃ lokanātherasānaṃ; 

Sumariyamaraṇaṃ taṃ saṅkhatā sārakattaṃ, 

Parigaṇiyamasesaṃ appamatto bhaveyyāti. 

Sujanappasādasaṃvegatthāya kate 

Mahāvaṃse dutiyasaṃgīti nāma 

Catuttho paricchedo. 

Pañcama pariccheda 

Tatiyadhammasaṃgīti 

1 . 

Yā mahākassapādīhi , mahātherehi ādito; 

Katā saddhamma saṃgīti, theriyā’ti pavuccati. 

2 . 

Eko’va theravādo so, ādivassasate ahu; 

Aññācariyavādātu, tato oraṃ ajāyisuṃ. 

3 . 

Tehi saṃgītikārehi, therehi dutiyehi te; 

Niggahitā pāpabhikkhū, sabbe dasasahassakā. 

4 . 

Akaṃsā’cariyavādaṃ te, mahāsaṃgītināmakā; 

Tato gokulikā jātā, ekabbohārikāpi ca. 

5 . 

Gokulikehi paṇṇatti-vādā bāhulikāpi ca; 

Cetiyavādā tesveva, samatāsaṅghikā cha te. 

6 . 

Punāpi theravādehi, mahiṃsāsakabhikkhavo; 

Vajjīputtakabhikkhū ca, duve jātā ime khalu. 

7 . 

Jātā’tha dhammuttariyā, bhadrayānikabhikkhavo; 

Channāgārā sammitiyā, vajjīputtiyabhikkhūti. 

8 . 

Mahiṃsāsakabhikkhūhi, bhikkhū sabbattha vādino; 

Dhammaguttiyabhikkhū ca, jātā khalu ime duve. 

9 . 

Jātā sabbatthivādīhi, kassapiyā tato pana; 

Jātā saṅkantikā bhikkhū, suttavādā tato pana. 

10 . 

Theravādena saha te, honti dvādasi’mepi ca; 

Pubbe vuttachavādā ca, iti aṭṭhārasā khilā. 

11 . 

Sattarasāpi dutiye, jātā vasassate iti; 

Aññācariyavādā tu, tato oramajāyisuṃ. 

12 . 

Hematā rājagiriyā, tathā siddhatthikāpi ca; 

Pubbaseliyabhikkhū ca, tathā aparaseliyā. 

13 . 

Vājiriyā cha etehi, jambudīpamhi bhinnakā; 

Dhammaruci ca sāgaliyā, laṃkādīpamhi bhinnakā. 

Ācariyakulavādakathā niṭṭhitā. 

Dhammāsokābhiseka 

14 . 

Kāḷāsokassa puttā tu, ahesuṃ dasabhātikā; 

Bāvīsatiṃ te vassāni, rajjaṃ samanusāsisuṃ. 

15 . 

Nava nandā tato āsuṃ, kameneva narādhipā; 

Te’pi bāvīsavassāni, rajjaṃ samanusāsisuṃ. 

16 . 

Moriyānaṃ khattiyānaṃ, vaṃse jātaṃ siridharaṃ; 

Candaguttoti paññātaṃ, cāṇakko brāhmaṇo tato. 

17 . 

Navamaṃ dhananandaṃ taṃ, ghātetvā caṇḍakodhasā; 

Sakale jambudīpasmiṃ, rajje samabhisiñcī so. 

18 . 

So catuvīsavassāniṃ, rājā rajjamakārayi; 

Tassa putto bindusāro, aṭṭhavīsati kārayi. 

19 . 

Bindusārasutā āsuṃ, sataṃ eko ca vissutā; 

Asoko āsi tesaṃ tu, puññatejobaliddhiko. 

20 . 

Vemātike bhātaro so, hantvā ekūnakaṃ sataṃ; 

Sakale jambudīpasmiṃ, ekarajjamapāpuṇi. 

21 . 

Jinanibbānato pacchā, pure tassābhisekato; 

Sāṭṭhārasaṃ vassasata-dvayamevaṃ vijāniya. 

22 . 

Patvā catūhi vassehi, ekarajjaṃ mahāyaso; 

Pure pāṭaliputtasmiṃ, attānamabhisecayi. 

23 . 

Tassā’bhisekena samaṃ, ākāse bhūmiyaṃ tathā; 

Yojane yojane āṇā, niccaṃ pavattitā ahu. 

24 . 

Anotatto dakākāje, aṭṭhanesuṃ dine dine; 

Devā devo akā tehi, saṃvibhāgaṃ janassaca. 

25 . 

Nāgalatādantakaṭṭhaṃ, ānesuṃ himavantato; 

Anekesaṃ sahassānaṃ, devā eva pahonakaṃ. 

26 . 

Agadā’malakañceva, tathāgada haritakaṃ; 

Tato’va amapakkañca, vaṇṇagandharasuttamaṃ. 

27 . 

Pañcavaṇṇāni vatthāni, tatthapuñjanapaṭṭakaṃ; 

Pītañca dibbapānañca, chaddantadahato maru. 

28 . 

Marantā nagare tasmiṃ, migasūkarapakkhino; 

Āgantvāna mahānasaṃ, sayameva maranti ca. 

29 . 

Gāvo tattha carāpetvā, vajamānenti dīpino; 

Khetta vatthutaḷākādiṃ, pālenti migasūkarā. 

30 . 

Sumanaṃ pupphapaṭakaṃ, abhuttaṃ dibbamuppalaṃ; 

Vilepanaṃ añjanañca, nāgānāgāvimānato. 

31 . 

Sālivāhasahassāni, navutiṃ tu suvā pana; 

Chaddantadahatoyeva, āhariṃsu dine dine. 

32 . 

Te sālinitthusakaṇe, akhaṇḍetvāna taṇḍule; 

Akaṃsu mūsikā tehi, bhattaṃ rājakule ahu. 

33 . 

Akaṃsu sassataṃ tassa, madhūni madhumakkhikā; 

Tathā kammārasālāsu, acchākūṭāni pātayuṃ. 

34 . 

Karavikā sakuṇikā, manuññamadhurassarā; 

Akaṃsu tassā’gantvāna, rañño madhuravassitaṃ. 

35 . 

Rājā’bhisitto so’soko, 

Kumāraṃ tissasavhayaṃ; 

Kaṇiṭṭhaṃ saṃsodariyaṃ, uparajje’bhisecayi. 

Dhammāsokābhiseko niṭṭhito 

Nigrodhasāmaṇera dassana 

36 . 

Pitā saṭṭhisahassāni, brāhmaṇe brahmapakkhike; 

Bhojesi sopi teyeva, tīṇi vassāni bhojayi. 

37 . 

Disvā’nupasamaṃ tesaṃ, asoko parivesane; 

Viceyya dānaṃ dassanti, amacce sanniyojiya. 

38 . 

Āṇāpayitvā matimā, nānāpāsaṇḍike visuṃ; 

Vīmaṃsitvā nisajjāya, bhojāpetvā visajjayi. 

39 . 

Kāle vātāyanagato, santaṃ racchāgataṃ yatiṃ; 

Nigrodhasāmaṇeraṃ so, disvā cittaṃ pasādayi. 

40 . 

Bindusārassa puttānaṃ, sabbesaṃ jeṭṭhabhātuno; 

Sumanassa kumārassa, putto so hi kumārako. 

41 . 

Asoko pitarā dinnaṃ, rajjamujjeniyañhi so; 

Hitvā’gato pupphapuraṃ, bindusāre gilānake. 

42 . 

Katvā puraṃ sakāyattaṃ, mate pitari bhātaraṃ; 

Ghātetvā jeṭṭhakaṃ rajjaṃ, aggahesi pure vare. 

43 . 

Sumanassa kumārassa, devī tannāmikā tato; 

Gabbhinī nikkhamitvāna, pācinadvārato bahi. 

44 . 

Caṇḍālagāma magamā, tattha nigrodhadevatā; 

Tamālapiyanāmena, mā patvā gharakaṃ adā. 

45 . 

Tadahe’va varaṃ puttaṃ, vijāyitvā sutassa sā; 

Nigrodhoti akā nāmaṃ, devatā nuggahānugā. 

46 . 

Disvā taṃ jeṭṭhacaṇḍālo, attano sāminiṃ viya; 

Maññanto taṃ upaṭṭhāsi, sattavassāni sādhukaṃ. 

47 . 

Taṃ mahāvaruṇo thero, tadā disvā kumārakaṃ; 

Upanissaya sampannaṃ, arahā pucchi mātaraṃ. 

48 . 

Pabbājesi khuragge so, arahattamapāpuṇi; 

Dassanāyo’pa gacchanto, so tato mātudeviyā. 

49 . 

Dakkhiṇena ca dvārena, pavisitvā puruttamaṃ; 

Taṃ gāmagāmimaggena, yāti rājaṅgaṇe tadā. 

50 . 

Santāya iriyā yasmiṃ, pasīdi samahīpati; 

Pubbe’va sannivāsena, pemaṃ tasmiṃ ajāyatha. 

51 . 

Pubbe kira tayo āsuṃ, bhātaro madhu vāṇijā; 

Eko madhuṃ vikkiṇāti, āharanti madhuṃ duve. 

52 . 

Eko paccekasambuddho, vaṇarogāturo ahu; 

Añño paccekasambuddho, tadatthaṃ madhuvatthiko. 

53 . 

Piṇḍacārikavattena, nagaraṃ pāvisī tadā; 

Titthaṃ jalatthaṃ gacchanti, ekā ceṭī tamaddasa. 

54 . 

Pucchitvā madhukāmattaṃ, ñatvā hatthena ādisi; 

Eso madhvāpaṇo bhante, tattha gacchā’ti abravi. 

55 . 

Tattha pattassa buddhassa, vāṇijo so pasādavā; 

Vissandayanto mukhato, pattapuraṃ madhuṃ adā. 

56 . 

Puṇṇañca uppatantañca, patitañca mahītale; 

Disvā madhuṃ pasanno so, evaṃ paṇidahī tadā. 

57 . 

Jambudīpe ekarajjaṃ, dānenā’nena hotu me; 

Ākāse yojane āṇā, bhūmiyaṃ yojaneti ca. 

58 . 

Bhātare āgate āha, edisassa madhuṃ adaṃ; 

Anumodatha tumhe taṃ, tumhākañca yato madhu. 

59 . 

Jeṭṭho āha atuṭṭho so, 

Caṇḍālo nūna sosiyaṃ; 

Nivāsentīti caṇḍālā, 

Kāsāyāni sadā iti. 

60 . 

Majjho paccekabuddhaṃ taṃ, khipapāraṇṇave iti; 

Pattidānavaco tassa, sutvā te cānumodisuṃ. 

61 . 

Āpaṇā desikaṃ yātu, devittaṃ tassa patthayi; 

Ādissamānasandhi ca, rūpaṃ atimanoramaṃ. 

62 . 

Asoko madhudo’sandhi-mittādevī tu ceṭikā; 

Caṇḍālavādī nigrodho, tisso so pāravādiko. 

63 . 

Caṇḍālavādī caṇḍāla-gāme āsi yato tu so; 

Patthesi mokkhaṃ mokkhañca, satta vassova pāpuṇi. 

64 . 

Niviṭṭhapemo tasmiṃ so, rājā’ti turito tato; 

Pakkosāpesi taṃ so tu, santavuttī upāgami. 

65 . 

Nisida tātā’nurūpe, āsane tā’ha bhūpati; 

Adisvā bhikkhumaññaṃ so, sīhāsanamupāgami. 

66 . 

Tasmiṃ pallaṅkamāyāte, rājāiti vicintayi; 

Ajjā’yaṃ sāmaṇero me, ghare hessati sāmiko. 

67 . 

Ālambitvā karaṃ rañño, so pallaṅke samāruhi; 

Nisīdi rājapallaṅke, setacchattassa heṭṭhato. 

68 . 

Disvā tathā nisinnaṃ taṃ, asoko so mahīpati; 

Sambhāvetvāna guṇato, tuṭṭho’tīva tadā ahu. 

69 . 

Attano paṭiyattena, khajjabhojjena tappiya; 

Sambuddhadesitaṃ dhammaṃ, sāmaṇeramapucchitaṃ. 

70 . 

Tassa’ppamādavaggaṃ so, sāmaṇero abhāsatha; 

Taṃ sutvā bhūmipālo so, pasanno jinasāsane. 

71 . 

Aṭṭha te niccabhattāni, dammi tātā’ti āha taṃ; 

Upajjhāyassa me rāja, tāni dammīti āha so. 

72 . 

Puna aṭṭhasu dinnesu, tāna’dā cariyassa so; 

Puna aṭṭhasu dinnesu, bhikkhusaṅghassa tāna’dā. 

73 . 

Puna aṭṭhasu dinnesu, adhivāsesi buddhimā; 

Dvattiṃsabhikkhū ādāya, dutiyadivase gato. 

74 . 

Sahatthā tappito raññā, dhammaṃ desiya bhūpatiṃ; 

Saraṇesu ca sīlesu, ṭhapesi samahājanaṃ. 

Nigrodhasāmaṇeradassanaṃ 

Sāsanappavesa 

75 . 

Tato rājā pasanno so, diguṇena dine dine; 

Bhikkhū saṭṭhisahassāni, anupubbenu’paṭhahi. 

76 . 

Tatthiyānaṃ sahassāni, nikaḍḍhitvāna saṭṭhiso; 

Saṭṭhibhikkhusahassāni, ghare niccamabhojayi. 

77 . 

Saṭṭhibhikkhusahassāni , bhojetuṃ turito hi so; 

Paṭiyādāpayitvāna, khajjabhojjaṃ mahārahaṃ. 

78 . 

Bhūsāpetvāna nagaraṃ, gantvā saṅghaṃ nimantiya; 

Gharaṃ netvāna bhojetvā, datvā sāmaṇakaṃ bahuṃ. 

79 . 

Satthārā desito dhammo, kittakoti apucchatha; 

Byākāsi moggaliputto, tissatthero tadassataṃ. 

80 . 

Sutvāna caturāsīti, dhammakkhandhā’ti so’bravi; 

Pūjemi te’haṃ paccekaṃ, vihārenā’ti bhūpati. 

81 . 

Datvā tadā channavuti-dhanakoṭiṃ mahīpati; 

Puresu caturāsīti-sahassesu mahītale. 

82 . 

Tattha tatthe’va rājūhi, vihāre ārabhāpayi; 

Sayaṃ asokārāmaṃ tu, kārāpetuṃ samārabhi. 

83 . 

Ratanattayanigrodha-gilānānanti sāsane; 

Paccekaṃ satasahassaṃ, so dāpesi dine dine. 

84 . 

Dhanena buddhadinnena, thūpapūjā anekadhā; 

Anekesu vihāresu, aneke akaruṃ sadā. 

85 . 

Dhanena dhammadinnena, paccaye caturo vare; 

Dhammadharānaṃ bhikkhūnaṃ, upanetuṃ sadā narā. 

86 . 

Anotattodakājesu, saṅghassa caturo adā; 

Te piṭakānaṃ therānaṃ, saṭṭhiye’kaṃ dine dine. 

87 . 

Ekaṃ asandhimittāya, deviyā tu adāpayi; 

Sayaṃ pana duveyeva, paribhuñji mahīpati. 

88 . 

Saṭṭhibhikkhusahassānaṃ, dantakaṭṭhaṃ dine dine; 

Soḷasitthisahassānaṃ, adā nāgalatāvhayaṃ. 

89 . 

Athekadivasaṃ rājā, catusambuddhadassinaṃ; 

Kappāyukaṃ mahākāḷaṃ, nāgarājaṃ mahiddhikaṃ. 

90 . 

Suṇitvā tamānetuṃ, soṇḍasaṅkhalibandhanaṃ; 

Pesayitvā tamānetvā, setacchattassa heṭṭhato. 

91 . 

Pallaṅkamhi nisīdetvā, nānāpupphehi pūjiya; 

Soḷasitthisahassehi, parivāriya abravi. 

92 . 

Saddhammacakkavattissa , sambuddhassa mahesino; 

Rūpaṃ anantañāṇassa, dassehi mama bho iti. 

93 . 

Dvattiṃsalakkhaṇūpetaṃ, asītibyañjanujjalaṃ; 

Byāmappabhāparikkhittaṃ, ketumālāhi sobhitaṃ. 

94 . 

Nimmāsi nāgarājā so, buddharūpaṃ manoharaṃ; 

Taṃ disvā’ti pasādassa, vimhayassa ca pūrito. 

95 . 

Etena nimmitaṃ rūpaṃ, īdisaṃ kīdisaṃ nukho; 

Tathāgatassa rūpanti, āsi pitunnatunnato. 

96 . 

Akkhipūjanti saññātaṃ, taṃ sattāhaṃ nirantaraṃ; 

Mahāmahaṃ mahārāja, kārāpesi mahiddhiko. 

97 . 

Evaṃ mahānubhāvo ca, saddho cāpi mahīpati; 

Thero ca moggaliputto, diṭṭhā pubbe vasīhi te. 

Sāsanappaveso niṭṭhito. 

Moggaliputtatissatherādayo 

98 . 

Dutiye saṅgahe therā, pekkhantā’nāgatehi te; 

Sāsanopaddavaṃ tassa, rañño kālamhi addasuṃ. 

99 . 

Pekkhāntā sakale loke, tadupaddavaghātakaṃ; 

Tissabrahmānamaddakkhuṃ, aciraṭṭhāyi jīvitaṃ. 

100 . 

Tesaṃ samupasaṅkamma, āyāciṃsu mahāpatiṃ; 

Manussesu’papajjitvā, tadupaddavaghātanaṃ. 

101 . 

Adā paṭiññaṃ tesaṃ so, sāsanujjotanatthiko; 

Siggavaṃ caṇḍavajjiñca avocuṃ dahare yati. 

102 . 

Aṭṭhārasādikā vassa-satā upari hessati; 

Upaddavo sāsanassa, na sambhossāma taṃ mayaṃ. 

103 . 

Imaṃ tumhā’dhikaraṇaṃ, nopagañchittha bhikkhavo; 

Daṇḍakammārahā tasmā, daṇḍakammapadañhi vo. 

104 . 

Sāsanujjotanatthāya, tissabrahmā mahāpati; 

Moggalibrāhmaṇaghare, paṭisandhiṃ gahessati. 

105 . 

Kāle tumhesu eko taṃ, pabbājetu kumārakaṃ; 

Eko taṃ buddhavacanaṃ, uggaṇhāpetu sādhukaṃ. 

106 . 

Ahu upālitherassa, 

Thero saddhivihāriko; 

Dāsako soṇako tassa, 

Dve therā soṇakassime. 

107 . 

Ahu vesāliyaṃ pubbe-dāsako nāma sotthiyo; 

Tisissasatajeṭṭho so, vasaṃ ācariyantike. 

108 . 

Dvādasavassikoyeva, vedapāragato caraṃ; 

Sasisso vālikārāme, vasantaṃ katasaṅgahaṃ. 

109 . 

Upālitheraṃ passitvā, nisīditvā tadantike; 

Vedesu gaṇṭhiṭhānāni, pucchi so tāni byākari. 

110 . 

Sabbadhammānupatito, ekadhammo hi māṇava; 

Sabbe dhammā osaranti, ekadhammo hi ko nu so. 

111 . 

Iccāha nāmaṃ sandhāya, thero māṇavako tu so; 

Nā’ññāsi pucchito manto, buddhamantoti bhāsito. 

112 . 

Dehīti āha so āha, dema no vesadhārino; 

Guruṃ āpucchi mantatthaṃ, mātaraṃ pitaraṃ tathā. 

113 . 

Māṇavānaṃ satehe’sa, tīhi therassa santike; 

Pabbajitvāna kālena, upasampajji māṇavo. 

114 . 

Khīṇāsavasahassaṃ so, dāsakattherajeṭṭhakaṃ; 

Upālithero vācesi, sakalaṃ piṭakattayaṃ. 

115 . 

Gaṇanā vītivattā te, sesā’riya puthujjanā; 

Piṭakānuggahitāni, yehi therassa santike. 

116 . 

Kāsīsu kosalo nāma, satthavāhasuto ahu; 

Giribbajaṃ vaṇijjāya, gato mātāpitūhi so. 

117 . 

Agā veḷuvanaṃ pañca-dasavaso kumārako; 

Māṇavaṃ pañcapaññāsa, parivāriya taṃ gatā. 

118 . 

Sagaṇaṃ dāsakaṃ theraṃ, tattha disvā pasīdiya; 

Pabbajjaṃ yāci so āha, tavā’puccha guruṃ iti. 

119 . 

Bhattattayamabhuñjitvā , soṇako so kumārako; 

Mātāpitūhi kāretvā, pabbajjānuññamāgato. 

120 . 

Saddhiṃ tehi kumārehi, dāsakattherasantike; 

Pabbajjaṃ upasampajja, uggaṇhi piṭakattayaṃ. 

121 . 

Khīṇāsavasahassassa, therasissa gaṇassa so; 

Ahosi piṭakaññussa, jeṭṭhako soṇako yati. 

122 . 

Ahosi siggavo nāma, pure pāṭalināmako; 

Paññavā’maccatanayo, aṭṭhārasasamo tu so. 

123 . 

Pāsādesu vasaṃ tīsu, chaḷaḍḍhautusādhusu; 

Amaccaputtaṃ ādāya, caṇḍavajjiṃ sahāyakaṃ. 

124 . 

Purisānaṃ dasaddhehi, satehi parivārito; 

Gantvāna kukkuṭārāmaṃ, soṇakattheramaddasa. 

125 . 

Samāpattisamāpannaṃ, nisinnaṃ saṃvutindriyaṃ; 

Vandi tenālapantaṃ taṃ, ñatvā saṅghamapucchitaṃ. 

126 . 

Samāpattisamāpannā, nālapantī’ti āhu te; 

Kathannu vuṭṭhahantīti, vuttā āhaṃsu bhikkhavo. 

127 . 

Pakkosanāya satthussa, saṅghapakkosanāya ca; 

Yathā kālaparicchedā, āyukkhayavasena ca. 

128 . 

Vuṭṭhahantīti vatvāna, tesaṃ disvo’panissayaṃ; 

Pāhesuṃ saṅghavacanaṃ, vuṭṭhāya sa tahiṃ agā. 

129 . 

Kumāro pucchi kiṃ bhante, nālapitthāti āha so; 

Bhuñjimha bhuñjitabbanti, āha bhojetha no api. 

130 . 

Āha amhādise jāhe, sakkā bhojayituṃ iti; 

Mātāpitu anuññāya, so kumārotha siggavo. 

131 . 

Caṇḍavajjī ca tepañca-satāni purisāpi ca; 

Pabbajjitvo’pasampajjuṃ, soṇattherassa santike. 

132 . 

Upajjhāyantikeyeva, te duve piṭakattayaṃ; 

Uggahesuñca kālena, chaḷabhiññaṃ labhiṃsu ca. 

133 . 

Ñatvā tissa paṭisandhiṃ, tato pabhuti siggavo; 

Thero so sattavassāni, taṃ gharaṃ upasaṅkami. 

134 . 

Gacchāti vācāmattampi, sattavassāni nālabhi; 

Alattha aṭṭhame vasse, gacchāti vacanaṃ tahiṃ. 

135 . 

Taṃ nikkhamantaṃ pavisanto, disvā moggalibrāhmaṇo; 

Kiñci laddhaṃ ghare noti, pucchi āmāti so’bravi. 

136 . 

Gharaṃ gantvāna pucchitvā, dutiye divase tato; 

Musāvādena niggaṇhi, theraṃ gharamupāgataṃ. 

137 . 

Therassa vacanaṃ sutvā, so pasannamano dvijo; 

Attano pakatena’ssa, niccaṃ bhikkhaṃ pavattayi. 

138 . 

Kamena’ssa pasīdiṃsu, sabbe’pi gharamānusā; 

Bhojāpesi dijo niccaṃ, nisīdāpiya taṃ ghare. 

139 . 

Evaṃ kamena gacchanto, kāle soḷasavassiko; 

Ahu tissakumāro so, tivedodadhipārago. 

140 . 

Thero kathāsamuṭṭhānaṃ, hessate’va ghare iti; 

Āsanāni na dassesi, ṭhapetvā māṇavāsanaṃ. 

141 . 

Brahmalokagatattāva, sucikāmo ahosi so; 

Tasmā so tassa pallaṅko, vāsayitvā lagīyati. 

142 . 

Aññāsanaṃ apassanto, ṭhite there sasambhamo; 

Tassa taṃ āsanaṃ tassa, paññapesi ghare jano. 

143 . 

Disvā tattha nisinnaṃ taṃ, āgammā’cariyantikā; 

Kujjhitvā māṇavo vācaṃ, amanāpaṃ udīrayi. 

144 . 

Thero māṇava kiṃ mantaṃ, jānāsīti tamabravi; 

Tameva pucchaṃ therassa, pacchā rocesi māṇavo. 

145 . 

Jānāmīti paṭiññāya, there theraṃ apucchiso; 

Gaṇṭhiṭhānāni vedesu, tassa thero’tha byākari. 

146 . 

Gahaṭṭhoyeva thero so, 

Vedapāragato ahu; 

Na byākareyya kiṃ tassa, 

Pabhinnapaṭisambhido. 

Yassa cittaṃ uppajjati na nirujjhati, 

Tassa cittaṃ nirujjhissati; Na uppajjissati, 

Yassa vā pana cittaṃ nirujjhisati na uppajjissati; 

Tassa cittaṃ uppajjati, na nirujjhatīti. 

147 . 

Taṃ cittayamake pañhaṃ, pucchi thero visārado; 

Andhakāro viya ahu, tassa so tamavoca so. 

148 . 

Bhikkhuko nāma mantoti, buddha mantoti so bravi; 

Dehīti vutte novesa-dhārino dammi taṃ iti. 

149 . 

Mātāpitūhi’nuññāto, mantatthāya sa pabbajji; 

Kammaṭṭhānamadā thero, pabbājetvā yathārahaṃ. 

150 . 

Bhāvanaṃ anuyuñjanto, acirena mahāmatī; 

Sotāphattiphalaṃ patto, thero ñatvāna taṃ tathā. 

151 . 

Pesesi caṇḍavajjissa, therassantikamuggahaṃ; 

Kātuṃ suttābhidhammānaṃ, sotatthā’kātaduggahaṃ. 

152 . 

Tato so tissadaharo, ārabhitvā vipassanaṃ; 

Chaḷabhiñño ahu kāle, therabhāvañca pāpuṇi. 

153 . 

Atīva pākaṭo āsi, cando’va sūriyo’vaso; 

Loko tassa vaco’maññī, sambuddhassa vacopiya. 

Moggaliputtatissatherodayo niṭṭhīto. 

154 . 

Ekāhaṃ uparājā so, adakkhi migavaṃ gato; 

Kīḷamāne mige’raññe, disvā etaṃ vicintayi. 

155 . 

Migāpi evaṃ kiḷanti, araññe tiṇagocarā; 

Na kiḷissanti kiṃ bhikkhū, sukhāhāravihārino. 

156 . 

Attano cintitaṃ rañño, ārocesi gharaṃ gato; 

Saññāpetuṃ tu sattāhaṃ, rajjaṃ tassa adāsi so. 

157 . 

Anubhohi ime rajjaṃ, sattāhaṃ tvaṃ kumāraka; 

Tato taṃ ghātayissāmi, icca’voca mahīpati. 

158 . 

Āhā’ti tamhi sattāhe, 

Tvaṃ kenā’si kiso iti; 

Maraṇassa bhayenāti, 

Vutte rājā’ha taṃ puna. 

159 . 

Sattāhā’haṃ marissaṃti, tvaṃ na kīḷi ime kathaṃ; 

Kīḷissanti yati tāta, sadā maraṇasaññino. 

160 . 

Iccevaṃ bhākarā vutto, sāsanasmiṃ pasīdi so; 

Kālena migavaṃ gantvā, theramadakkhi saññataṃ. 

161 . 

Nisinnaṃ rukkhamūlasmiṃ, so mahādhammarakkhitaṃ; 

Sālasākhāya nāgena, bījayanta manāsavaṃ. 

162 . 

Ayaṃ thero viyā’hampi, pabbajja jina sāsane; 

Viharissaṃ kadā raññe, iti cintayi paññavā. 

163 . 

Thero tassa pasādatthaṃ, 

Upatitvā vihāyasā; 

Gantvā asokārāmassa, 

Pokkharañño jale ṭhito. 

164 . 

Ākāse ṭhapayitvāna, cīvarāni varāni so; 

Ogāhitvā pokkharaṇī, gattāni parisiñcatha. 

165 . 

Taṃ iddhiṃ uparājā so, disvā’tīva pasīdiya; 

Ajjeva pabbajissaṃti, buddhiṃcā’kāsi buddhimā. 

166 . 

Upasaṅkamma rājānaṃ, pabbajjaṃ yāci sādaro; 

Nivāretumasakkonto, tamādāya mahīpati. 

167 . 

Mahatā parivārena, vihāramagamā sayaṃ; 

Pabbaji so mahādhamma-rakkhitattherasantike. 

168 . 

Saddhiṃ tena catusata-sahassāni narāpi ca; 

Anupabbajitānantu, gaṇanā ca na vajjati. 

169 . 

Bhāgineyyo narindassa, aggi brahmāti vissuto; 

Ahosi rañño dhītāya, saṅghamittāya sāmiko. 

170 . 

Tassā tassa suto cāpi, 

Sumano nāma nāmaso; 

Yācitvā so’pi rājānaṃ, 

Uparājena pabbaji. 

171 . 

Uparājassa pabbajjā, tassā’sokassa rājino; 

Catutthe āsivassesā, mahājanahitodayā. 

172 . 

Tattheva upasampanno, sampannaupanissayo; 

Ghaṭento uparājā so, chaḷa’bhiñño’rahā ahu. 

173 . 

Vihāre tesamāraddhe, sabbe sabbapuresupi; 

Sādhukaṃ tīhi vassehi, niṭṭhāpesuṃ manorame. 

174 . 

Therassa indaguttassa, kammādiṭṭhāyakassa tu; 

Iddhiyā cā’su niṭṭhāsi, asokārāmasavhayo. 

175 . 

Janena paribhuttesu, ṭhānesu ca tahiṃ tahiṃ; 

Cetiyāni akāresi, ramaṇīyāni bhūpati. 

176 . 

Purehi caturāsīti-sahassehi samantato; 

Lekhe ekāhamānesuṃ, vihārā niṭṭhitā iti. 

177 . 

Lekhe sutvā mahārājā, mahātejiddhi vikkamo; 

Kātukāmo sakiṃyeva, sabbārāma mahāmahaṃ. 

178 . 

Pure bheriṃ carāpesi, sattame divase ito; 

Sabbārāmamaho hotu, sabbadesesu ekadā. 

179 . 

Yojane yojane dentu, mahādānaṃ mahītale; 

Karontu gāmārāmānaṃ, maggānañca vibhūsanaṃ. 

180 . 

Vihāresu ca sabbesu, bhikkhusaṅghassa sabbathā; 

Mahādānāni vattentu, yathākālaṃ yathābalaṃ. 

181 . 

Dīpamālā pumphamālā-laṅkārehi tahiṃ tahiṃ; 

Tūriyehi ca sabbehi, upahāraṃ anekadhā. 

182 . 

Uposathaṅgānā’dāya, sabbe dhammaṃ suṇantu ca; 

Pūjāvisesena’neke ca, karontu tadahepi ca. 

183 . 

Sabbe sabbattha sabbathā, yathāṇattādhikāpi ca; 

Pūjā sampaṭiyādesuṃ, devalokamanoramā. 

184 . 

Tasmiṃ dine mahārājā, sabbālaṅkāra bhūsito; 

Sahorodho sahāmacco, balogha parivārito. 

185 . 

Agamāsi sakārāmaṃ, bhindanto viya mediniṃ; 

Saṅghamajjhamhi aṭṭhāsi, vanditvā saṅghamuttamaṃ. 

186 . 

Tasmiṃ samāgame āsuṃ, asīti bhikkhukoṭi yo; 

Ahesuṃ satasahassaṃ, tesu khīṇāsavā yati. 

187 . 

Navuti bhikkhusahassāni, ahū bhikkhuniyo tahiṃ; 

Khiṇāsavā bhikkhuniyo, sahassaṃ āsu tāsu tu. 

188 . 

Lokavivaraṇaṃ nāma, pāṭihīraṃ akaṃsu te; 

Khīṇāsavā pasādatthaṃ, dhammāsokassa rājino. 

189 . 

Caṇḍāsokoti ñāyittha, pubbe pāpena kammunā; 

Dhammāsokoti ñāyittha, pacchā puññena kammunā. 

190 . 

Samuddapariyantaṃ so, jambudīpaṃ samantato; 

Passi sabbe vihāre ca, nānāpūjā vibhūsite. 

191 . 

Atīva tuṭṭho te disvā, saṅghaṃ pucchi nisīdiya; 

Kassa bhante pariccāgo, mahāsugata sāsane. 

192 . 

Thero so moggaliputto, rañño pañhaṃ viyākari; 

Dharamāne’pi sugate, natthi cāgī tayāsamo. 

193 . 

Taṃ sutvā vacanaṃ bhiyyo, tuṭṭho rājā apucchi taṃ; 

Buddhasāsana dāyādo, hoti kho mādiso iti. 

194 . 

Thero tu rājaputtassa, mahindassū’panissayaṃ; 

Tatheva rājadhītāya, saṅghamittāya pekkhiya. 

195 . 

Sāsanassā’bhi vuddhiñca, taṃ hetukama vekkhiya; 

Paccābhāsatha rājānaṃ, so sāsanadhurandharo. 

196 . 

Tādiso’pi mahācāgī, dāyādo sāsanassa na; 

Paccayadāyako’cceva, vuccate manujādhīpa. 

197 . 

Yo tu puttaṃ dhītaraṃ vā, 

Pabbajjāpeti sāsane; 

So sāsanassa dāyādo, 

Hoti no dāyako api. 

198 . 

Atha sāsana dāyāda-bhāvamicchaṃ mahīpati; 

Mahindaṃ saṅghamittañca, ṭhite tatra apucchatha. 

199 . 

Pabbajissatha kiṃ tātā, pabbajjā mahatī matā; 

Pituno vacanaṃ sutvā, pitaraṃ te abhāsisuṃ. 

200 . 

Ajjeva pabbajissāma, sace tvaṃ deva icchasi; 

Amhañca lābho tumhañca, pabbajjāya bhavissati. 

201 . 

Uparājassa pabbajja-kālabho pabhutīhi so; 

Sā cāpi aggibrahmassa, pabbajjā katanicchayā. 

202 . 

Uparajjaṃ mahīndassa, dātukāmo’pi bhūpati; 

Tato’pi adhikāsā’ti, pabbajjaṃyeva rocayi. 

203 . 

Piyaṃ puttaṃ mahindañca, buddhirūpabaloditaṃ; 

Pabbajjā pesi samahaṃ, saṅgha mittañca dhītaraṃ. 

204 . 

Tadā vīsativasso so, mahindo rājanandano; 

Saṅghamittā rājadhītā, aṭṭhārasasamā tadā. 

205 . 

Tadaheva ahu tassa, pabbajjā upasampadā; 

Pabbajjā sikkhādānañca, tassā ca tadahu ahu. 

206 . 

Upajjhāyo kumārassa, ahu moggalisavhayo; 

Pabbājesi mahādeva-tthero majjhantiko pana. 

207 . 

Kammavācaṃ akā tasmiṃ, so’pasampadamaṇḍale; 

Arahattaṃ mahindo so, patto sapaṭisambhidaṃ. 

208 . 

Saṅghamittā’hu’pajjhāyā , dhammapālāti vissutā; 

Ācariyā āyupāli, kāle sā’si anāsavā. 

209 . 

Ubho sāsanapajjotā, laṃkādīpopakārino; 

Chaṭṭhe vasse pabbajiṃsu, dhammāsokassa rājino. 

210 . 

Mahāmahindo vassehi, tīhi dīpappasādako; 

Piṭakattayaṃ muggaṇhi, upajjhāyassa santike. 

211 . 

Sā bhikkhunī candalekhā, mahindo bhikkhū sūriyo; 

Sambuddha sāsanākāsaṃ, te sadā sobhayuṃ tadā. 

212 . 

Vane pāṭaliputtamhā, vane vanacaro caraṃ; 

Kuntakinnariyā saddhiṃ, saṃvāsaṃ kappayī kira. 

213 . 

Tena saṃvāsamanvāya, 

Sā putte janayī duve; 

Tisso jeṭṭho kaṇiṭṭho tu, 

Sumitto nāma nāmato. 

214 . 

Mahāvaruṇattherassa, kāle pabbajja santike; 

Arahattaṃ pāpuṇiṃsu, chaḷabhiññaṃ guṇaṃ ubho. 

215 . 

Pāde kīṭavisenā’si, phuṭṭho jeṭṭho savedano; 

Āha puṭṭho kaṇiṭṭhena, bhesajjaṃ pasataṃ ghaṭaṃ. 

216 . 

Rañño nivedanaṃ thero, gilānavattato’pi so; 

Sappisatthañca caraṇaṃ, pacchābhattaṃ paṭikkhipi. 

217 . 

Piṇḍāya ce caraṃ sappiṃ, labhase tvaṃ tamāhara; 

Icchāha tissathero so, sumittaṃ theramuttamaṃ. 

218 . 

Piṇḍāya caratā tena, na laddhaṃ pasataṃ ghataṃ; 

Sappikumbhasatenāpi, byādhijāto asādhiyo. 

219 . 

Teneva byādhinā thero, patto āyukkhayantikaṃ; 

Ovaditvāppamādena, nibbātuṃ mānasaṃ akā. 

220 . 

Ākāsamhi nisīditvā, tejodhātuvasena so; 

Yathāruci adhiṭṭhāya, sarīraṃ parinibbuto. 

221 . 

Jālāsarīrā nikkhamma, nimmaṃsachārikaṃ ḍahi; 

Therassa sakalaṃ kāyaṃ, aṭṭhikānituno ḍahi. 

222 . 

Sutvā nibbūtimetassa, tissatherassa bhūpati; 

Agamāsi sakārāmaṃ, janogha parivārito. 

223 . 

Hattikkhandhagato rājā, tānaṭṭhina’varopiya; 

Kāretvā dhātusakkāraṃ, saṅghaṃ byādhimapucchitaṃ. 

224 . 

Taṃ sutvā jātasaṃvego, puradvāresu kāriya; 

Sudhācitā pokkharaṇī, bhesajjānañca pūriya. 

225 . 

Pāpesi bhikkhusaṅghassa, bhesajjāni dine dine; 

Mā hotu bhikkhusaṅghassa, bhesajjaṃ dullabhaṃ iti. 

226 . 

Sumittathero nibbāyi, caṅkamanto’va caṅkame; 

Pasīdi sāsane’tīva, tenāpi ca mahājano. 

227 . 

Kuntiputtā duve therā, 

Te lokahitakārino; 

Nibbāyiṃsu asokassa, 

Rañño vassamhi aṭṭhame. 

228 . 

Tato pabhuti saṅghassa, lābho’tīva mahā ahu; 

Pacchā pasannā ca janā, yasmā lābhaṃ pavattayuṃ. 

229 . 

Pahīnalābhasakkārā, titthiyā lābhakāraṇā; 

Sayaṃ kāsāyamādāya, vasiṃsu saha bhikkhūhi. 

230 . 

Yathāsakañca te vādaṃ, buddhavādo’ti dīpayuṃ; 

Yathāsakañca kiriyā, akariṃsu yathāruci. 

231 . 

Tato moggaliputto so, 

Thero thira guṇodayo; 

Sāsanabbudamuppannaṃ, 

Disvā tamatikakkhalaṃ. 

232 . 

Tasso’pasamane kālaṃ, dīghadassī avekkhiya; 

Datvā mahindatherassa, mahābhikkhugaṇaṃ sakaṃ. 

233 . 

Uddhaṃ gaṅgāya eko’va, ahogaṅgamhi pabbate; 

Vihāsi sattavassāni, viveka manubrūhayaṃ. 

234 . 

Titthiyānaṃ bahucattā ca, dubbaccattā ca bhikkhavo; 

Tesaṃ kātuṃ na sakkhiṃsu, dhammena paṭisedhanaṃ. 

235 . 

Teneva jambudīpamhi, sabbārāmesu bhikkhavo; 

Sattavassāni nākaṃsu, uposatha pavāraṇaṃ. 

236 . 

Taṃ sutvā mahārājā, dhammāsoko mahāyaso; 

Ekaṃ amaccaṃ pesesi, asokārāma muttamaṃ. 

237 . 

Gantvā’dhikaraṇaṃ etaṃ, vupasamma uposathaṃ; 

Kārehi bhikkhusaṅghena, pamā’rāme tuvaṃ iti. 

238 . 

Gantvāna sannipātetvā, bhikkhusaṅghaṃ sadummati; 

Uposathaṃ karothāti, sāvesi rājasāsanaṃ. 

239 . 

Uposathaṃ tittiyehi, na karoma mayaṃ iti; 

Avo ca bhikkhusaṅgho taṃ, amaccaṃ mūḷhamānasaṃ. 

240 . 

So’macco katipayānaṃ, therānaṃ paṭipāṭiyā; 

Acchindi asinā sīsaṃ, kāremīti uposathaṃ. 

241 . 

Rājabhātā tissatthero, taṃ disvā kiriyaṃ lahuṃ; 

Gantvāna tassa āsanne, sāsanamhi nisidi so. 

242 . 

Theraṃ disvā amacco so, gantvā rañño nivedayi; 

Sabbaṃ pavattiṃ taṃ sutvā, jātadāho mahīpati. 

243 . 

Sīghaṃ gantvā bhikkhusaṅghaṃ, pucchi ubbiggamānaso; 

Evaṃ katena kammena, kassa pāpaṃ siyā iti. 

244 . 

Tesaṃ apaṇḍitā keci, pāpaṃ tuyhanti keci tu; 

Ubhinnaṃcā’ti āhaṃsu, natthi tuyhanti paṇḍitā. 

245 . 

Taṃ sutvā’ha mahārājā, samattho atthi bhikkhuna; 

Vimatiṃ me vinodetvā, kātuṃ sāsanapaggahaṃ. 

246 . 

Atthi moggaliputto so, 

Tissatthero rathesabha; 

Icchāha saṅgho rājānaṃ, 

Rāja tatthā’si sādaro. 

247 . 

Visuṃ bhikkhusahassena, caturo parivārite; 

Thero narasahassena, amacce caturo tathā. 

248 . 

Tadaheyeva pesesi, attano vacanena so; 

Theraṃ ānetu me tehi, tathā vutte sanāgami. 

249 . 

Taṃ sutvā puna aṭṭha’ttha, there’macce ca pesayi; 

Visuṃ sahassapurise, pubbe viya sanāgami. 

250 . 

Rājā pucchi kathaṃ thero, āgaccheyya nu kho iti; 

Bhikkhū āhaṃsu therassa, tassa’gamanakāraṇaṃ. 

251 . 

Hoti bhante upatthambho, kātuṃ sāsanapaggahaṃ; 

Iti vutte mahārāja, thero essati so iti. 

252 . 

Punāpi thero’macce ca, rājā soḷasa soḷasa; 

Visuṃ sahassa purise, tathā vatvāna pesayi. 

253 . 

Thero mahallatte’pi, nārohissati yānakaṃ; 

Theraṃ gaṅgāya nāvāya, ānethā’ti ca abravi. 

254 . 

Gantvā te taṃ tathā’vocuṃ, 

So taṃ sutvā’va uṭṭhahi; 

Nāvāya theraṃ ānesuṃ, 

Rājā paccuggamī tahiṃ. 

255 . 

Jāṇumattaṃ jalaṃ rājo’gahetvā dakkhiṇaṃ karaṃ; 

Nāvāya otarantassa, therassā’dāsi gāravo. 

256 . 

Dakkhiṇaṃ dakkhiṇeyyo so, karaṃ rañño’nukampako; 

Ālambitvā’nukampāya, thero nāvāya otari. 

257 . 

Rājā theraṃ nayitvāna, uyyānaṃ rativaḍḍhanaṃ; 

Therassa pāde dhovitvā, makkhetvā ca nisīdiya. 

258 . 

Samatthabhāvaṃ therassa, vīmaṃsanto mahīpati; 

Daṭṭhukāmo ahaṃ bhante, pāṭihīranti abravi. 

259 . 

Kanti vutte mahīkampaṃ, āha taṃ puna rāhaso; 

Sakalāye’ka desāya, kataraṃ daṭṭhumicchasi. 

260 . 

Ko dukkaroti pucchitvā, eka desāya kampanaṃ; 

Dukkaranti suṇitvāna, taṃ duṭṭhukāmataṃ bravī. 

261 . 

Rathaṃ assaṃ manussañca, pātiñcodaka pūritaṃ; 

Thero yojana sīmāya, antaramhi catuddise. 

262 . 

Ṭhapāpetvā tadaḍḍhehi, saha taṃ yojanaṃ mahiṃ; 

Cālesi iddhiyā tatra, nisinnassa ca dassayi. 

263 . 

Tenā’maccena bhikkhūnaṃ, maraṇena’ttanopi ca; 

Pāpassa’tthitta natthittaṃ, theraṃ pucchi mahīpati. 

264 . 

Paṭicca kammaṃ natthīti, kiliṭṭhaṃ cetanaṃ vinā; 

Thero bodhesi rājānaṃ, vatvā tittirajātakaṃ. 

265 . 

Vasanto tattha sattāhaṃ, rājuyyāne manorame; 

Sikkhāpesi mahīpālaṃ, sambuddhasamayaṃ subhaṃ. 

266 . 

Tasmiṃyeva ca sattā he, duve yakkhe mahīpati; 

Pesetvā mahiyaṃ bhikkhū, asese sannipātayi. 

267 . 

Sattame divase gantvā, sakārāmaṃ manoramaṃ; 

Kāresi bhikkhusaṅghassa, sannipātamasesato. 

268 . 

Therena saha ekante, nisinno sāṇiantare; 

Ekekaladdhike bhikkhu, pakkositvāna santikaṃ. 

269 . 

Kiṃvādī sugato bhante, iti pucchi mahīpati; 

Te sassatādikaṃ diṭṭhiṃ, byākariṃsu yathāsakaṃ. 

270 . 

Te micchādiṭṭhike sabbe, rājā uppabbājāpayī; 

Sabbe saṭṭhisahassāni, āsuṃ uppabbajāpitā. 

271 . 

Apucchi dhammike bhikkhū, kiṃvādī sugato iti; 

Vibhajjavādī tāhaṃsu, taṃ theraṃ pucchi bhūpati. 

272 . 

Vibhajjavādī sambuddho, 

Hoti bhante’ti āha so; 

Thero’ āmā’ti taṃ sutvā, 

Rājā tuṭṭhamano tadā. 

273 . 

Saṅgho pisodhito yasmā, 

Tasmā saṅgho uposathaṃ; 

Karotu bhante iccevaṃ, 

Vatvā therassa bhūpati. 

274 . 

Saṅghassa rakkhaṃ datvāna, nagaraṃ pāvisī subhaṃ; 

Saṅgho samaggo hutvāna, tadā’kāsi uposathaṃ. 

275 . 

Thero aneka saṅkhamhā, bhikkhusaṅghā visārade; 

Chaḷabhiññe tepiṭake, pabhinnapaṭisambhide. 

276 . 

Bhikkhusahassaṃ uccini, kātuṃ saddhammaṃ saṅgahaṃ; 

Tehi asokārāmamhi, akā saddhamma saṅgahaṃ. 

277 . 

Mahākassapatthero ca, yasatthero ca kārayuṃ; 

Yathā te dhamma saṃgītiṃ, tissattheropi taṃ tathā. 

278 . 

Tathāvatthuppakaraṇaṃ, paravādappamaddanaṃ; 

Abhāsi tissatthero ca, tasmiṃ saṃgīti maṇḍale. 

279 . 

Evaṃ bhikkhusahassena, rakkhāya’soka rājino; 

Ayaṃ navahi māsehi, dhamma saṃgīti niṭṭhitā. 

280 . 

Rañño sattarase vasse, dvāsattatisamo isi; 

Mahāpavāraṇāya’so, saṃgīti taṃ samāpayi. 

281 . 

Sādhukāraṃ dadantīva, sāsanaṭṭhiti kāraṇaṃ; 

Saṃgīti pariyosāne, akammittha mahāmahī. 

282 . 

Hitvā seṭṭhaṃ brahmavimānampi manuññaṃ; 

Jegucchaṃ so sāsanahetunaralokaṃ; 

Āgammā’kā sāsanakiccaṃ katakicco; 

Konāma’ñño sāsanakiccamhi pamajjeti. 

Sujanappasādasaṃvegatthāya kate mahāvaṃse 

Tatiyadhammasaṃgīti nāma 

Pañcamo paricchedo. 

Chaṭṭhapariccheda 

Vijayāgamanaṃ 

1 . 

Vaṅgesu vaṅganagare, vaṅgarājā ahu pure; 

Kāliṅgarañño dhītā’si, mahesī tassa rājino. 

2 . 

So rājā deviyā tassā, ekaṃ alabhi dhītaraṃ; 

Nemittābyākaruṃ tassā, saṃvāsaṃ magarājinā. 

3 . 

Atīva rūpiniṃ āsi, atīva kāmagiddhinī; 

Devena deviyā’cāpi, lajjāyā’si jagucchitā. 

4 . 

Ekākinī sā nikkhamma, serīcārasukhatthinī; 

Satthena saha aññātā, agā magadhagāminā. 

5 . 

Lāḷaraṭṭhe aṭaviyā, sīho satthamabhiddhavi; 

Aññattha sesā dhāviṃsu, sīhagatadisantusā. 

6 . 

Gaṇhitvā gocaraṃ sīho, gacchaṃ disvā tamā’rato; 

Ratto upāgalālento, laṅgulaṃ pattakaṇṇako. 

7 . 

Sā taṃ disvā saritvāna, nemittavacanaṃ sutaṃ; 

Abhītā tassa aṅgāni, rañjayanti parāmasi. 

8 . 

Tassā phassenā’ti ratto, piṭṭhiṃ āropiyā’sutaṃ; 

Sīho sakaṃ guhaṃ netvā, tāya saṃvāsamācari. 

9 . 

Tena saṃvāsamanvāya, kālena yamake duve; 

Puttañca dhītarañcāti, rājadhītā janesi sā. 

10 . 

Puttassa hatthapādā’suṃ, sīhākārā tato akā; 

Nāmena sīhabāhuṃ taṃ, dhītaraṃ sīhasīvaliṃ. 

11 . 

Putto soḷasavasso so, mātaraṃ pucchi saṃsayaṃ; 

Tuvaṃ pitā ca no amma, kasmā visadisā iti. 

12 . 

Sā sabbamabravī tassa, kiṃnayāmā’ti so’bravi; 

Guhaṃ thaketitāto te, pāsāṇenāti sā’bravi. 

13 . 

Mahāguhāya thakanaṃ, khandhenā’dāya so akā; 

Ekāhene’va paññāsa-yojanāni gatāgataṃ. 

14 . 

Gocarāya gahe sīhe, dakkhiṇasmiñhi mātaraṃ; 

Vāme kaṇiṭṭhiṃ katvāna, tayo sīghaṃ apakkamī. 

15 . 

Nivāsetvāna sākhaṃ te, paccantaṃ gāmamāgamuṃ; 

Tatthāsi rājidhītāya, mātulassa suto tadā. 

16 . 

Senāpati vaṅgarañño, ṭhito paccanta gāmako; 

Nisinnovaṭamūlaleso, kammantaṃ saṃvidhāyakaṃ. 

17 . 

Disvā te pucchite’vocuṃ, aṭavī vāsino mayaṃ; 

Iti so dāpayī tesaṃ, vatthāni dhajinī pati. 

18 . 

Tānā’hesuṃ uḷārāni, bhattaṃ paṇṇesu dāpayi; 

Sovaṇṇabhājananā’suṃ, tesaṃ puññena tāni ca. 

19 . 

Tena so vimhito pucchi, ke tumheti camūpati; 

Tassa sā jātigottāni, rājadhītā nivedayi. 

20 . 

Pitucchā dhītaraṃ taṃ so, ādāya dhajinī pati; 

Gantvāna vaṅganagaraṃ, saṃvāsaṃ tāya kappayi. 

21 . 

Sīho sīghaṃ guhaṃ gantvā, te adisvā tayo jane; 

Aṭṭito puttasokena, na ca khādi na cā’pivi. 

22 . 

Dārake te gavesanto, agā paccantagāmake; 

Ubbāsīyati so so’va, yaṃyaṃ gāmamupeti so. 

23 . 

Paccantavāsino gantvā, rañño taṃ paṭivedayuṃ; 

Sīho piḷeti te raṭṭhaṃ, taṃ deva paṭisedhaya. 

24 . 

Alakaṃ nisedhakaṃ tassa, hatthikkhandhagataṃ pure; 

Ādetu sīhadāyīti, sahassaṃ so pacārayi. 

25 . 

Tatheva dvesahassāni, tīṇicā’pi narissaro; 

Dvīsu vāresu vāresi, mātā sīhabhujaṃ hitaṃ. 

26 . 

Aggahi tatiye vāre, sīhabāhu apucchiya; 

Mātaraṃ tisahassaṃ taṃ, ghātetuṃ pitaraṃ sakaṃ. 

27 . 

Rañño kumāraṃ dassesuṃ, taṃ rājā idha mabravi; 

Gahito yadi sīho te, dammi raṭṭhaṃ tadeva te. 

28 . 

So taṃ gantvā guhādvāraṃ, sīhaṃ disvāva ārakā; 

Entaṃ puttasinehena, vijjhituṃ taṃ saraṃ khipi. 

29 . 

Saro naḷātamāhacca, mettacittena thassa tu; 

Kumārapādamūle’va, nivatto pati bhūmiyaṃ. 

30 . 

Tathā’si yāva tatiyaṃ, tato kujjhimigāmipo; 

Tato khitto sarotassa, kāyaṃ nibbijja nikkhami. 

31 . 

Sakesaraṃ sīhasīsaṃ, ādāya sapuraṃ agā; 

Matassa vaṅgarājassa, sattāhāni tadā ahu. 

32 . 

Rañño aputtakattā ca, patītā cassa kammunā; 

Sutvā ca rañño nattuttaṃ, sañjānitvā ca mātaraṃ. 

33 . 

Amaccā sannipatitā, akhilā ekamānasā; 

Sīhabāhu kumārassa, rājā hohīti abravuṃ. 

34 . 

So rajjaṃ sampaṭicchitvā, datvā mātu patissa taṃ; 

Sīhasīvalimādāya, jātabhūmiṃ gato sayaṃ. 

35 . 

Nagaraṃ tattha māpesi, ahu sīhapuranti taṃ; 

Araññe yojanasate, gāme cāpi nivesayi. 

36 . 

Lāḷaraṭṭhe pure tasmiṃ, sīhabāhunarādhipo; 

Rajjaṃ kāresi katvāna, mahesiṃ sīhasīvaliṃ. 

37 . 

Mahesī soḷasakkhattuṃ, yamake ca duve duve; 

Putte janayi kālesā, vijayo nāma jeṭṭhako. 

38 . 

Sumitto nāma dutiyo, sabbe dvattiṃsa puttakā; 

Kālena vijayaṃ rājā, uparajje’bhi secayi. 

39 . 

Vijayo visamācāro, āsi tamparisāpi ca; 

Sāhasāni anekāni, dussahāni kariṃsute. 

40 . 

Kuddho mahājano rañño, tamatthaṃ paṭivedayi; 

Rājā te saññapetvāna, puttaṃ ovadi sādhukaṃ. 

41 . 

Sabbaṃ tatheva dutiyaṃ, ahosi tatiyaṃ pana; 

Kuddho mahājano āha, puttaṃ ghātehi te iti. 

42 . 

Rājā’thavijayaṃ tañca, parivārañca tassa taṃ; 

Sattasatāni purise, kāretvā addhamuṇṇake. 

43 . 

Nāvāya pakkhipāpetvā, vissajjāpesi sāgare; 

Tathā tesaṃ bhariyāyo, tatheva ca kumārake. 

44 . 

Visuṃ visuṃ te vissaṭṭhā, purisitthikumārakā; 

Visuṃ visuṃ dīpakasmiṃ, okkamiṃsu vasiṃsu ca. 

45 . 

Naggadīpoti ñāyittha, kumārokkantadīpako; 

Bhariyokkantadīpo tu, mahindadīpako iti. 

46 . 

Suppārake paṭṭanamhi, vijayo pana okkami; 

Parisā sāhasene’ttha, bhīto nāvaṃ punā’ruhi. 

47 . 

Laṃkāyaṃ vijayasanāmako kumāro; 

Otiṇṇo thiramati tambapaṇṇidīpe; 

Sālānaṃ yamakaguṇānamantarasmiṃ; 

Nibbātuṃ sayitadine tathāgatassa. 

Sujanapasādasaṃve gatthāyakate mahāvaṃse 

Vijayāgamanaṃnāma 

Chaṭṭhāparicchedo. 

Sattama pariccheda 

Vijayābhiseko 

1 . 

Sabbalokahītaṃ katvā, patvā santikaraṃ padaṃ; 

Parinibbānamañcamhi, nipanno lokanāyako. 

2 . 

Devatāsannipātamhi, mahantamhi mahāmuni; 

Sakka tatrasamīpaṭṭhaṃ, avoca vadataṃ varo. 

3 . 

Vijayo lāḷāvisayā, sīhabāhunarindajo; 

Esalaṅkādhanupatto, sattabhaccasatānugo. 

4 . 

Patiṭṭhahissati devindaṃ, laṃkāyaṃ mama sāsanaṃ; 

Tasmā saparivāraṃ taṃ, rakkhalaṃkañca sādhukaṃ. 

5 . 

Tathāgatassa devindo, vaco sutvāva sādaro; 

Devassuppalavaṇṇassa, laṃkārakkhaṃ samappayi. 

6 . 

Sakkena vuttamattoso, laṅkāmāgammasajjukaṃ; 

Paribbājaka vesena, rukkhamūla mūpavisiṃ. 

7 . 

Vijayasammukhā sabbe, 

Taṃ upacca apucchisuṃ; 

Ayaṃ bho konu dīpotī, 

Laṃkādīpoti so bravi. 

8 . 

Na santi manujā hettha, na ca hessati vo bhayaṃ; 

Iti vatvā kuṇḍīkāya, te jalena nisiñciya. 

9 . 

Suttañca tesaṃ hatthesu, lagetvānabhasā’gamā; 

Dassesi soṇirūpena, parivārikayakkhinī. 

10 . 

Eko taṃ vāriyantopi, rājaputtena anvagā; 

Gāmamhi vijjamānamhi, bhavanti sunakhā iti. 

11 . 

Tassā ca sāmīnī tattha, kuveṇīnāma yakkhinī; 

Nisīdi rukkhamūlamhi, kantanti tāpasī viya. 

12 . 

Disvāna so pokkharaṇī, nisinnaṃ tañca tāpasiṃ; 

Tattha nhātvā pivitvā ca, ādāya ca mulāliyo. 

13 . 

Vāriñca pokkhareheva, vuṭṭhāsi sātamabravi; 

Bhakkho’si mama tiṭṭhāti, aṭṭhā baddho vaso naro. 

14 . 

Parittasutta tejena, bhakkhituṃ sā na sakkuṇī; 

Yāciyantopi taṃ suttaṃ, nā’dāyakkhiniyā naro. 

15 . 

Taṃ gahetvā suruṅgāyaṃ, rudantaṃ yakkhinī khipi; 

Evaṃ ekekaso tattha, khipī sattasatānipi. 

16 . 

Anāyantesu sabbesu, vijayo bhayasaṃkito; 

Nantapañcāyudho gantvā, disvā pokkharaṇiṃ subhaṃ. 

17 . 

Apassa muttiṇṇapadaṃ, passaṃ tañceva tāpasiṃ; 

‘‘Imāya khalu bhaccā me, gahitānu’’ti cintiya. 

18 . 

Kiṃ na passasi bhacce me, 

Hoti tvaṃ iti āhataṃ; 

‘‘Kiṃ rājaputta bhaccehi, 

Piva nahāyā’’ti āhasā. 

19 . 

Yakkhinī tāva jānāti, mama jātinti nicchito; 

Saṅghaṃ sanāmaṃ sāvetvā, dhanuṃ sandhāyu’ pāgato. 

20 . 

Yakkhiṃ ādāya gīvāya, nārā ca valayena so; 

Vāmahatthena kesesu, gahetvā dakkhiṇe na tu. 

21 . 

Ukkhipitvā asiṃāha, ‘‘bhacce me dehi dāsitaṃ; 

Māremī’’ti bhayaṭṭāsā, jīvitaṃ yāci yakkhinī. 

22 . 

Jīvitaṃ dehi me sāmi, rajjaṃ dajjāmi te ahaṃ; 

Karissami’tti kiccañca, kiccaṃ aññaṃ yathicchitaṃ. 

23 . 

Adubbhātthāya sapathaṃ, so taṃ yakkhiṃ akārayi; 

‘‘Ānehi bhacce sīgha’’nti, vuttamattāva sā’nayi. 

24 . 

‘‘Ime jātā’’ti vuttāsā, 

Taṇḍulādiṃ viniddisi; 

Bhakkhitānaṃ vāṇijānaṃ, 

Nāvaṭṭhaṃ vivikhaṃ bahuṃ. 

25 . 

Bhaccā te sādhayitvāna, bhattāni byañjanānica; 

Rājā puttaṃ bhojayitvā, sabbecāpi abhuñjisuṃ. 

26 . 

Dāpitaṃ vijayena’ggaṃ, yakkhī bhuñjiya pīṇitā; 

Soḷasavassikaṃ rūpaṃ, māpayitvā manoharaṃ. 

27 . 

Rājaputta mupagañchi, sabbābharaṇabhūsitā; 

Māpesi rukkhamūlasmiṃ, sayanañca mahārahaṃ. 

28 . 

Sāṇiyā suparikkhittaṃ, vitānasamalaṅkataṃ; 

Taṃ disvā rājatanayo, pekkhaṃ atthamanāgataṃ. 

29 . 

Katvāna tāyanāvāyaṃ, nipajja sayane sukhaṃ; 

Sāṇī parikkhipitvāna, sabbe bhaccā nipajjisuṃ. 

30 . 

Rattiṃ tūriyasaddañca, sutvā gītaravañca so; 

Apucchi sahasemānaṃ, kiṃ saddo iti yakkhiniṃ. 

31 . 

Rajjañca sāmino deyyaṃ, sabbe yakkhe ca ghātiya; 

Manussā vāsakaraṇā, yakkhā maṃ ghātayantihi. 

32 . 

Iti cintiya yakkhī sā, abravi rājanandanaṃ; 

Sīrīsavatthunā metaṃ, sāmi yakkhapuraṃ idha. 

33 . 

Tattha jeṭṭhassa yakkhassa, laṃkānagaravāsinī; 

Kumārikā idhā’nītā, tassā mātā ca āgatā. 

34 . 

Āvāha maṅgale tattha, idhāpi ussave mahā; 

Vattate tattha saddoyaṃ, mahāhesa samāgamo. 

35 . 

Ajjeva yakkhe ghātehi, 

Na hi sakkhā ito paraṃ; 

So āhā’dissa mānete, 

Ghātessāmi kathaṃ ahaṃ. 

36 . 

Yattha saddaṃ karissāma, tena saddena ghātaya; 

Āyudhaṃ me’nubhāvena, tesaṃ kāye patissati. 

37 . 

Tassā sutvā tathā katvā, sabbe yakkhe aghātayi; 

Sayampi laddhavijayo, yakkharāja pasādhanaṃ. 

38 . 

Pasādhanehi sesehi, taṃtaṃ bhaccaṃ pasādhayi; 

Katipahaṃ vasitve’ttha, tambapaṇṇimupāgami. 

39 . 

Māpayitvā tampapaṇṇi-nagaraṃ vijayo tahiṃ; 

Vasī yakkhiniyā saddhiṃ, amacca parivārito. 

40 . 

Nāvāya bhūmimotiṇṇā, vijayapamukhā tadā; 

Kilantā pāṇinābhūmiṃ, ālambiya nisīdisuṃ. 

41 . 

Tambabhūmirajophuṭṭho, tambopāṇi yato ahuṃ; 

So desoceva dīpo ca, tena tannāmako ahu. 

42 . 

Sīhabāhu narindo so, sīhamādinnavā iti; 

Sīhaḷo tena sambandhā, ete sabbepi sīhaḷā. 

43 . 

Tattha tattha ca gāme te, tassā’maccā nivesayuṃ; 

Anurādhagāmaṃ tannāmo, kadamba nadīyantike. 

44 . 

Gambhīranadīyā tīre, upatisso purohito; 

Upatissagāmaṃ māpesi, anurādhassa uttare. 

45 . 

Aññe tayo amaccā te, māpayiṃsu visuṃ visuṃ; 

Ujjeniṃ uruvelañca, vijitaṃ nagaraṃ tathā. 

46 . 

Nivāsetvā janapadaṃ, sabbe’maccā samaccataṃ; 

Avocuṃ rājatanayā, sāmi rajjebhisecaya. 

47 . 

Iti vutto rājaputto, na icchi abhisecanaṃ; 

Vinā khattiyakaññāya, abhisekaṃ mahesiyā. 

48 . 

Athāmaccā sāmino he, abhiseka katā darā; 

Dukkaresupi kiccesu, tadatthabhirutā tigā. 

49 . 

Paṇṇākāre mahāsāre, maṇimuttādike bahū; 

Gāhāpayitvā pāhesuṃ, dakkhiṇaṃ madhuraṃ puraṃ. 

50 . 

Paṇḍurājassa dhītatthaṃ, sāmino sāmibhattino; 

Aññesaṃ cāpi dhītatthaṃ, amaccānaṃ janassa ca. 

51 . 

Sīghaṃ nāvāya gantvāna, dūtā te madhuraṃ puraṃ; 

Paṇṇākāre ca lekhañca, tassa rañño adassayuṃ. 

52 . 

Tato rājāamaccehi, mantayitvā sadhītaraṃ; 

Pāhetukāmo’maccānaṃ, aññesaṃ cāpi dhītaro. 

53 . 

Laddhā ūnasataṃ kaññā, athabheriṃ carāpayi; 

Laṃkāya dhītugamanaṃ, icchamānā narā idha. 

54 . 

Nivāsayitvā diguṇaṃ, gharadvāresu dhītaro; 

Ṭhapentu tena liṅgena, ādīyissāmitā iti. 

55 . 

Evaṃ laddhā bahūkaññā, tappayitvāna taṃ kulaṃ; 

Sampannasabbālaṅkāraṃ, dhītaraṃ sampaṭicchadaṃ. 

56 . 

Sabbā tā laddhasakkārā, kaññāyo ca yathārahaṃ; 

Rājārahe ca hatthassa-rathapessiya kārake. 

57 . 

Aṭṭhārasannaṃ seṇīnaṃ, sahassañca kulāni so; 

Lekhaṃ datvāna pesesi, vijayassa jitā’rino. 

58 . 

Sabboso’tarī nāvāhi, mahātitthe mahājano; 

Teneva paṭṭanaṃ tañhi, mahātitthaṃti vuccati. 

59 . 

Vijayassa sutodhītā, tassā yakkhiniyā ahu; 

Rājakaññāgamaṃ sutvā, vijayo āha yakkhiniṃ. 

60 . 

‘‘Gaccha dāni tuvaṃ bhoti, ṭhapetvā puttake duve; 

Manussā amanussehi, bhāyintīhi sadā’’ iti. 

61 . 

Sutvā taṃ yakkhabhayato, bhītaṃ taṃ āha yakkhiniṃ; 

Mā cintayi sāhassena, dāpayissāmi te baliṃ. 

62 . 

Punappunaṃ taṃ yācitvā, ubho ādāya puttake; 

Bhītāpi sā agatiyā, laṃkāpuramupāgami. 

63 . 

Putte bihi nisīdetvā, sayaṃ pāvisi taṃ puraṃ; 

Sañjānitvāna taṃ yakkhiṃ, bhītā corīti saññito. 

64 . 

Saṃkhubhiṃsu pure yakkhā, eko sāhasiko pana; 

Ekapāṇippahārena, vilayaṃ nayi yakkhiniṃ. 

65 . 

Tassātu mātulo yakkho, nikkhamma nagarā bahi; 

Disvā te dārake pucchi, tumhe kassa sutā iti. 

66 . 

Kuveṇiyā’ti sutvā’ha, mātā vo māritā idha; 

Tumhepi disvā māreyyuṃ, palāyatha lahuṃ iti. 

67 . 

Āguṃ sumanakūṭaṃ te, palāyitvā tato lahuṃ; 

Vāsaṃ kappesi jeṭṭho so, vuddho tāya kaṇiṭṭhiyā. 

68 . 

Puttadhītāhi vaḍḍhitvā, rājānuññāya te vasuṃ; 

Tattheva malaye eso, pulindānañhi sambhavo. 

69 . 

Paṇḍurājassa dūtā te, paṇṇākāraṃ samappayuṃ; 

Vijayassa kumārassa, rājādhikārikā ca tā. 

70 . 

Katvā sakkārasammānaṃ, dūtānaṃ vijayo pana; 

Adā yāthārahaṃ kaññā, amaccānaṃ janassa ca. 

71 . 

Yathā vidhi ca vijayaṃ, sabbe maccāsamāgatā; 

Rajjesamabhisiñciṃsu, kariṃsuca mahāchaṇaṃ. 

72 . 

Tato so vijayo rājā, paṇḍurājassa dhītaraṃ; 

Mahatā parihārena, mahesitte’bhisecayi. 

73 . 

Dhanāna’dā amaccānaṃ, adāsi sasurassatu; 

Anuvassaṃ saṅkhamuttaṃ, satasahassa dvayārahaṃ. 

74 . 

Hitvā pubbācaritaṃ visamaṃ samena; 

Dhammena laṃkamakhilaṃ anusāsamāno; 

So tamapaṇṇinagare vijayo narindo; 

Rajjaṃ akārayi samā khalu aṭṭhatiṃsā’ti. 

Sujanapasādasaṃve gatthāya kate mahāvaṃse 

Vijayābhiseko nāma 

Sattamo paricchedo. 

Aṭṭhama pariccheda 

Paṇḍuvāsudevābhiseko 

1 . 

Vijayo so mahārājā, vasse antimake ṭhito; 

Iti cintayi ‘‘vuddho’haṃ, na ca vijjati me suto. 

2 . 

Kicchena vāsitaṃ raṭṭhaṃ, nasseyya mama accaye; 

Āṇāpeyyaṃ rajjahetu-sumittaṃ bhātaraṃ mama. 

3 . 

Athā’maccehi mantetvā, lekhaṃ tattha visajjayi; 

Lekhaṃ datvāna vijayo, na cirena divaṅgato. 

4 . 

Tasmiṃ mate amaccā te, pekkhantā khattiyāgamaṃ; 

Upatissagāme ṭhatvāna, raṭṭhaṃ samunusāsisuṃ. 

5 . 

Mate vijayarājamhi, khattiyāgamanā purā; 

Ekaṃ vassaṃ ayaṃ laṃkā-dīpo āsi arājako. 

6 . 

Tasmiṃ sīhapure tassa, sīhabāhussa rājino; 

Accayena sumitto so, rājā tassa suto ahu. 

7 . 

Tassa puttā tayo āsuṃ, maddarājassa dhītuyā; 

Dūtā sīhapuraṃ gantvā, rañño lekhaṃ adaṃsu te. 

8 . 

Lekhaṃ sutvāna so rājā, putte āmantayī tayo; 

Ahaṃ mahallako tātā, eko tumhesu gacchatu. 

9 . 

Laṃkaṃ nekaguṇaṃ kantaṃ, mama bhātussa santakaṃ; 

Tassa’cca yena tattheva, rajjaṃ kāretu sobhanaṃ. 

10 . 

Kaṇiṭṭhako paṇḍuvāsu-devo rājakumārako; 

‘‘Gamissāmīti cintetvā, ñatvā sotthi gatampi ca. 

11 . 

Pitarā samanuññāto, dvattiṃsāmacca dārake; 

Ādāya āruhī nāvaṃ, paribbājakaliṅgavā. 

12 . 

Mahākandaranajjā te, mukhadvāramhi otaraṃ; 

Te paribbājake disvā, jano sakkari sādhukaṃ. 

13 . 

Pucchitvā nagaraṃ ettha, upayantaṃ kamena te; 

Upatissa gāmaṃ sampattā, devatā paripālitā. 

14 . 

Amaccā’numato’macco, pucchi nemittakā tahiṃ; 

Khattiyā’gamanaṃ tassa, so byākāsi paraṃpi ca. 

15 . 

Sattame dīvaseyeva, āgamissati khattiyo; 

Buddhasāsana metassa, vaṃsajo’va ṭhapessati. 

16 . 

Sattame divaseyeva, te paribbājake tahiṃ; 

Patte disvāna pucchitvā, amaccā te vijāniya. 

17 . 

Taṃ paṇṇuvāsudevaṃ te, laṃkārajjena appayuṃ; 

Mahesiyā abhāvāso, na tāva abhisecayi. 

18 . 

Amitodanasakkassa, paṇḍusakko suto ahu; 

Ñatvā vināsaṃ sakyānaṃ, so ādāya sakaṃ janaṃ. 

19 . 

Gantvā aññāpadesena, gaṅgāpāraṃ tahiṃ puraṃ; 

Māpetvā tattha kāresi, rajjaṃ tassa sute labhi. 

20 . 

Dhītā kaṇiṭṭhitā āsi, bhaddakaccāna nāmikā; 

Sabbalakkhaṇasampannā, surūpā abhipatthitā. 

21 . 

Tadatthaṃ sattarājāno, paṇṇākāre mahārahe; 

Pesesuṃ rājino tassa, bhīto rājūhi so pana. 

22 . 

Ñatvāna sotthigamanaṃ, abhisekaphalampi ca; 

Sahadvattiṃsa itthīhi, nāvaṃ āropiyā’sutaṃ. 

23 . 

Gaṅgāya khipi gaṇhātu, pahu me dhītaraṃ iti; 

Gahetuṃ te na sakkhiṃsu, nāvāsāpana sīghagā. 

24 . 

Dutiye divaseyeva, goṇāgāmaka paṭṭanaṃ; 

Pattāpabbajitā kārā, sabbā tā tattha otaruṃ. 

25 . 

Pucchitvā nagaraṃ ettha, tā kamenopayantiyo; 

Upatissagāmaṃ sampattā, devatā paripālitā. 

26 . 

Nemittakassa vacanaṃ, sutvā tatthā’gatā tu tā; 

Disvā amacco pucchitvā, ñatvā rañño samappayi. 

27 . 

Taṃ paṇḍuvāsudevaṃ te, amaccā suddhabuddhino; 

Rajje samabhisiñciṃsu, puṇṇasabbamanorathaṃ. 

28 . 

Subhaddakaccāna manomarūpiniṃ; 

Mahesībhāve abhisiñciya’ttano; 

Sahagatā tāya padāsi attanā; 

Sahāgatānaṃ vasi bhūmipo sukhantī. 

Sujanappasāda saṃvegatthāya kate mahāvaṃse 

Paṇḍuvāsudevābhiseko nāma 

Aṭṭhamo paricchedo. 

Navama pariccheda 

Abhayābhiseko 

1 . 

Mahesī janayī putte, dasa ekañca dhītaraṃ; 

Sabbajeṭṭho’bhayo nāma, cittānāma kaniṭṭhikā. 

2 . 

Passitvā taṃ viyākaṃsu, brāhmaṇā mantapāragā; 

‘‘Rajjahetu suto assā, ghātayissati mātule’’. 

3 . 

Ghātessāmi kaniṭṭhinti, nicchite bhātarā’bhayo; 

Vāresi kāle vāsesuṃ, gehaṃ taṃ ekathuṇike. 

4 . 

Rañño ca sirigabbhena, tassa dvāramakārayuṃ; 

Anto ṭhapesuṃ ekañca, dāsiṃ narasataṃ bahi. 

5 . 

Rūpenu’mmādayī nare, diṭṭhamattāva sāyato; 

Tato ummādacittā’ti, nāmaṃ sopapadaṃ labhi. 

6 . 

Sutvāna laṃkāgamanaṃ, bhaddakaccānadeviyā; 

Mātarā coditā puttā, ṭhapetve’kañca āgamuṃ. 

7 . 

Disvāna te paṇḍuvāsu-devaṃ laṅkindamāgatā; 

Disvāna taṃ kaniṭṭhiñca, roditvā saha tāya ca. 

8 . 

Raññā sukatasakkārā, rañño’nuññāya cārikaṃ; 

Cariṃsu laṃkādīpamhi, nivasuñca yathāruciṃ. 

9 . 

Rāmena vusitaṭhānaṃ, rāmagoṇanti vuccati; 

Uruvelā’nurādhānaṃ, nivāsā ca tathā tathā. 

10 . 

Tathā vijitadīghāyu-rohaṇānaṃ nivāsakā; 

Vijitagāmo dīghāyu-rohaṇanti ca vuccati. 

11 . 

Kāresi anurādho so, vāpiṃ dakkhiṇato tato; 

Kārāpetvā rājagehaṃ, tattha vāsamakappayī. 

12 . 

Mahārājā paṇḍuvāsu-devo jaṭṭhasutaṃ sakaṃ; 

Abhayaṃ uparajjamhi, kāle samabhisecayi. 

13 . 

Dīghāyussa kumārassa, tanayo dīghagāmaṇi; 

Sutvā ummādacittaṃ taṃ, tassaṃ jātakutūhalo. 

14 . 

Gahetvā’patissa gāmaṃ, taṃ apassi manujādhipaṃ; 

Adā sahoparājena, rājupaṭṭhānamassaso. 

15 . 

Gavakkhābhimukhaṭṭhāne, taṃ upecca ṭhitaṃ tusā; 

Disvāna gāmiṇiṃ cittā, rattacittā’ha dāsikaṃ. 

16 . 

‘‘Ko eso’’ti tato sutvā, 

Mātulassa sutoiti; 

Dāsiṃ tattha niyojesi, 

Saddhiṃkatvāna so tato. 

17 . 

Gavakkhamhi ḍasāpetvā, rattiṃ kakkaṭayantakaṃ; 

Āruyha chindayitvāna, kavāṭaṃ tena pāvisi. 

18 . 

Tāya saddhiṃ vasitvāna, paccūseyeva nikkhami; 

Evaṃ niccaṃ vasī tattha, chiddābhāvā apākaṭo. 

19 . 

Sā tena aggahī gabbhaṃ, gabbhe pariṇate tato; 

Mātu ārocayī dāsī, mātā pucchiya dhītaraṃ. 

20 . 

Rañño ārocayī rājā, amantetvā sute’brahmā; 

Posiyoso’pi amhehi, deva tasseva taṃ iti. 

21 . 

Putto ce mārayissāma, ta’nti tassa adaṃsu taṃ; 

Sā sūtikālasampatte, sūti gehañca pāvisiṃ. 

22 . 

Saṅkitvā gopakaṃ cittaṃ, kālavelañca dāsakaṃ; 

Tasmiṃ kamme nissāyā’ti, gāmaṇi paricārake. 

23 . 

Te paṭiññaṃ adente te, rājaputtā aghātayuṃ; 

Yakkhā hutvāna rakkhiṃsu, ubho gabbhe kumārakaṃ. 

24 . 

Aññaṃ upavijaññaṃ sā, sallakkhā pesi dāsiyā; 

Cittā sā janayī puttaṃ, sā itthi pana dhītaraṃ. 

25 . 

Cittaṃ sahassaṃ dāpetvā, tassā puttaṃ sakampi ca; 

Āṇāpetvā dhītaraṃ taṃ, nipajjāpesi santike. 

26 . 

Dhītā laddhā’ti sutvāna, tuṭṭhā rājasutā ahuṃ; 

Mātā ca mātumātā ca, ubho pana kumārakaṃ. 

27 . 

Mātāmahassa nāmañca, jeṭṭhassa mātulassa ca; 

Ekaṃ katvā tamakaruṃ, paṇḍukābhayanāmakaṃ. 

28 . 

Laṃkā pālo paṇḍuvāsu-devo rajjamakārayi; 

Tiṃsa vassamhi jātamhi, mato so paṇḍukābhaye. 

29 . 

Tasmiṃ matasmiṃ manujādhipasmiṃ, 

Sabbe samāgamma narindaputtā; 

Tassābhayassābhayadassa bhātu, 

Rājābhisekaṃ akaruṃ uḷārāti. 

Sujanappasāda saṃvegatthāya kate mahāvaṃse 

Abhayābhiseko nāma 

Navamo paricchedo. 

Dasama pariccheda 

Paṇḍukābhayābhiseko 

1 . 

Ummādacittāyāṇattā , dāsī ādāya dārakaṃ; 

Samugge pakkhipitvāna, dvāramaṇḍala ke agā. 

2 . 

Rājaputtā ca migavaṃ, gatā tumbarakandare; 

Disvā dāsiṃ kuhiṃ yāsi, kiṃ me kanti ca pucchisuṃ. 

3 . 

Dvāramaṇḍalakaṃ yāmi, dhītumeguḷapūvakaṃ; 

Iccāha oropehīti, rājaputtaṃ kamabravuṃ. 

4 . 

Citto ca kālavelo ca, tassā’rakkhāya niggatā; 

Mahantaṃ sūkaravesaṃ, taṃ khaṇaṃyeva dassayuṃ. 

5 . 

Te taṃ samanubandhiṃsu, sāsamādāya tatra’gā; 

Dārakañca sahassañca, āyuttassa adāraho. 

6 . 

Tasmiṃyeva dine tassa, bhariyā janayī sutaṃ; 

Yamake janayī putte, bhariyaṃ me’ti positaṃ. 

7 . 

So sattavassiko cā’si, taṃ vijāniya mātulā; 

Gantuṃ sarasi kīḷante, dārake ca payojayuṃ. 

8 . 

Jalaṭṭhaṃ rukkhasusiraṃ, jalacchāditachiddakaṃ; 

Nimujjamāno chiddena, pavisitvā ciraṭṭhito. 

9 . 

Tato tatheva nikkhamma, kumāre sesadārake; 

Upacca pucchiyantopi, vañceta’ññavacohi so. 

10 . 

Manussehā’gateheso, nivāsetvāna vatthakaṃ; 

Kumāro vārimo gayha, susiramhi ṭhito ahu. 

11 . 

Vatthakāni gaṇetvāna, māretvā sesadārake; 

Gantvā ārocayuṃ sabbe, dārakā māritā iti. 

12 . 

Gatesu tesu so gantvā, āyuttakagharaṃ sakaṃ; 

Vasaṃ assāsito tena, ahū dvādasavassiko. 

13 . 

Puna sutvāna jīvantaṃ, kumāraṃ tassa mātulaṃ; 

Tattha gopālake sabbe, māretuṃ sanniyojayuṃ. 

14 . 

Tasmiṃ ahani gopālā, laddhā ekaṃ catuppadaṃ; 

Aggiṃ āharituṃ gāmaṃ, pesetuṃ taṃ kumārakaṃ. 

15 . 

So gantvā gharamāyutta-puttakaṃyeva pesayi; 

Pādā rujanti me tehi, aggiṃ gopālasantikaṃ. 

16 . 

Tattha aṅgāra maṃsañca, 

Khādissasi tuvaṃ iti; 

Ne si so taṃ vaco sutvā, 

Aggiṃ gopālasantikaṃ. 

17 . 

Tasmiṃ khaṇe pesitā te, parikkhipiya mārayuṃ; 

Sabbe gope mārayitvā, mātulānaṃ nivedayuṃ. 

18 . 

Tatho soḷasavassaṃ taṃ, vijāniṃsu ca mātulā; 

Mātā sahassañcā’dāsi, tassā rakkhañca ādisi. 

19 . 

Āyutto mātusandesaṃ, sabbaṃ tassa nivediya; 

Datvā dāsaṃ sahassañca, pesesi paṇḍulantikaṃ. 

20 . 

Paṇḍulabrāhmaṇo nāma, bhogavā vedapārago; 

Dakkhiṇasmiṃ disābhāge, vasī paṇḍulagāmake. 

21 . 

Kumāro tattha gantvāna, passi paṇḍulabrāhmaṇaṃ; 

‘‘Tvaṃ paṇḍukābhayo tāta’’, iti pucchiya byākate. 

22 . 

Tassa katvāna sakkāraṃ, āha rājā bhavissasi; 

Samasattativassāni, rajjaṃ tvaṃ kārayissasi. 

23 . 

Sippaṃ uggaṇha tātāti, sippuggahamakārayī; 

Candena tassa puttena, khippaṃ sippaṃ samāpitaṃ. 

24 . 

Adā satasahassaṃ so, yodhasaṅgahakāraṇā; 

Yodhesu saṅgahitesu, tena pañcasatesu so. 

25 . 

Siyuṃ yāya gayitāni, paṇṇāni kanakāni taṃ; 

Mahesiṃ kurucandañca, mama puttaṃ purohitaṃ. 

26 . 

Ibhi vatvā dhanaṃ datvā, sayodhaṃ nihari tato; 

So nāmaṃ sāvayitvāna, tato nikkhamma puññavā. 

27 . 

Laddhabalo nagarake, kāsapabbata santike; 

Sattasatāni purise, sabbesaṃ bhojanāni ca. 

28 . 

Tato narasahassena, dvisatena kumārako; 

Girikaṇḍa pabbataṃ nāma, agamā parivārito. 

29 . 

Girikaṇḍasivo nāma, paṇḍukābhaya mātulo; 

Taṃ paṇḍuvāsudevena, dinnaṃ bhuñjati desakaṃ. 

30 . 

So karisasataṃ pakkaṃ, tadā lāveti khattiyo; 

Tassa dhītā rūpavatī, pālī nāmā’si khattiyā. 

31 . 

Sā mahāparivārena, yānamāruyha sobhanaṃ; 

Pitubhattaṃ gāhayitvā, lāvakānañca gacchati. 

32 . 

Kumārassa manussānaṃ, disvā tattha kumārikaṃ; 

Ārocesuṃ kumārassa, kumāro sahasā’gato. 

33 . 

Dvedhā taṃ parisaṃ katvā, sataṃ yānamapesayi; 

Tadantikaṃ saparisā, kattha yāsīti pucchitaṃ. 

34 . 

Tāya vuttetu sabbasmiṃ, tassaṃsāratta mānaso; 

Attano saṃvibhāgatthaṃ, bhantenā’yāci khattiyo. 

35 . 

Sāsamoruyha yānamhā, adā sovaṇṇapātiyā; 

Bhattaṃ nigrodha mūlasmiṃ, rājaputtassa khattiyā. 

36 . 

Gaṇhi nigrodhapaṇṇāni, bhojetuṃ sesake jane; 

Sovaṇṇabhājanānā’suṃ, tāni paṇṇāni taṃ khaṇe. 

37 . 

Tāni disvā rājaputto, saritvā dijabhāsitaṃ; 

Mahesibhāva yoggāme, kaññāladdhāti tussiso. 

38 . 

Sabbe bhojāpayī tesā, taṃ na khīyittha bhojanaṃ; 

Ekassa paṭiviso’va, gahito tattha dissatha. 

39 . 

Evaṃ puññaguṇūpetā, sukumārī kumārikā; 

Suvaṇṇapāli nāmena, tatoppabhuta āsi sā. 

40 . 

Taṃ kumāra gahetvāna, yānamāruyha khattiyo; 

Mahabbala paribyūḷho, anusaṃṇī apakkami. 

41 . 

Taṃ sutvāna pitā tassā, nare sabbe apesayi; 

Te gantvā kalahaṃ katvā, tajjitā tehi āgamuṃ. 

42 . 

Kalahanagaraṃ nāma, gāmo tattha kate ahu; 

Taṃ sutvā bhātaro tassā, pañcayuddhāyu’pāgamuṃ. 

43 . 

Sabbe te paṇḍulasuto, candoyeva aghātayi; 

Lohita vāhakhaṇḍoti, tesaṃ yuddhamahī ahu. 

44 . 

Mahatā bala kādhayana, 

Tato so paṇḍukābhayo; 

Gaṅgāya pārime tire, 

Doḷapabbatakaṃ agā. 

45 . 

Tattha cattāri vassāni, vasi taṃ tattha mātulā; 

Sutvā ṭhapetvā rājānaṃ, taṃ yuddhatthamupāgamuṃ. 

46 . 

Khandhāvāraṃ nivesetvā, dhūmarakkhāga santike; 

Bhāgineyyena yujjhiṃsu, bhāgineyyo tu mātule. 

47 . 

Anubandhī oragaṅgaṃ, malāpetvā nivattiya; 

Tesañca khandhāvāramhi, duve vassāni so vasī. 

48 . 

Gantvo’patissagāmaṃ te, tamatthaṃ rājino’bravuṃ; 

Rājālekhaṃ kumārassa, sarahassaṃ sapāhiṇi. 

49 . 

‘‘Puñjassu pāragaṅgaṃ tvaṃ, mā’gā oraṃtato’’iti; 

Taṃ sutvā tassa kujjiṃsu, bhātaro nava rājino. 

50 . 

Upatthambho tvamevā’si, ciraṃ tassa idāni tu; 

Raṭṭhaṃ dadāsi tasmā tvaṃ, māressāmā’ti abravuṃ. 

51 . 

So tesaṃ rajjamappesi, te tissaṃ nāma bhātaraṃ; 

Sabbeva sahitā’kaṃsu, rajjassa parināyakaṃ. 

52 . 

Eso vīsativassāni, abhayo’bhaya dāyako; 

Tattho’patissagāmamhi, rājā rajjamakārayi. 

53 . 

Vasanti dhūmarakkhāge, sare tumbariyaṅgaṇe; 

Carate vaḷavā rupā, yakkhī cetiyanāmikā. 

54 . 

Eko disvāna senaṅgaṃ, uttapādaṃ manoramaṃ; 

Ārocesi kumārassa, vaḷave’ttī’disī iti. 

55 . 

Kumāro rasmimādāya, gahetuṃ taṃ upāgami; 

Pacchato agataṃ disvā, bhītā tejena tassasā. 

56 . 

Dhāvi’nantaradhāyitvā, dhāvanti manubandhiso; 

Dhāvamānā saraṃ haṃ sā, sattakkhattuṃ parikkhipi. 

57 . 

Otaritvā mahāgaṅgaṃ, uttaritvā tato pana; 

Dhumarakkhaṃ pabbataṃ taṃ, sattakkhattuṃ parikkhipi. 

58 . 

Taṃ saraṃ puna tikkhattuṃ, parikkhipi tato puna; 

Gaṅgaṃ kacchakatitthena, samotari tahiṃ tu so. 

59 . 

Gahesitaṃ vāladhismiṃ, tālapattañca toyagaṃ; 

Tassa puññānubhāvena, so ahosi mahā asi. 

60 . 

Uccāresi asiṃ dajjaṃ, ‘‘māromī’’ti tamāha sā; 

Rajjaṃ gahetvā te dajjaṃ, sāmi māmaṃ amārayi. 

61 . 

Gīvāya taṃ gahetvā so, vijjhitvā asikoṭiyā; 

Nāsāya rajjuyā bandhi, sā ahosi vasānugā. 

62 . 

Gantvā taṃ dhumarakkhaṃ so, tamāruyha mahabbalo; 

Tattha cattāri vassāni, dhūmarakkhana ge vasi. 

63 . 

Tato nikkhamma sabalo, āgammā’riṭṭhapabbataṃ; 

Suddhikālamapekkhanto, tattha sattasamāvasi. 

64 . 

Dve mātule ṭhapetvāna, tassa sesaṭṭhamātulā; 

Yuddhasajjā ariṭṭhaṃ taṃ, upasaṅkamma pabbataṃ. 

65 . 

Khandhāvāraṃ nagarake, nivesetvā camūpatiṃ; 

Datvā parikkhipāpesuṃ, samantā’riṭṭhapabbataṃ. 

66 . 

Yakkhiniyā mantayitvā, tassā vacanayuttiyā; 

Datvā rājaparikkhāraṃ, paṇṇākārā yuvāni ca. 

67 . 

‘‘Gaṇhātha sabbāne’tāni, khamāpessāmi vo ahaṃ’’; 

Iti vatvāna pesesi, kumāro purato balaṃ. 

68 . 

Gaṇhissāmi paviṭṭhanti, vissaṭṭhesu tu tesu so; 

Āruyha yakkhavaḷavaṃ, mahābalapurakkhato. 

69 . 

Yuddhāya pāvisi yakkhī, mahārāva marāpisā; 

Anto bahibalañcassa, ukkuṭṭhiṃ mahatiṃ akā. 

70 . 

Kumārapurisā sabbe, parasenā nare bahū; 

Ghātetvā mātule ca’ttha, sīsarāsiṃ akaṃsu te. 

71 . 

Senāpati pālayitvā, gumbaṭṭhānaṃ sapāvisi; 

Senāpati gumbako’ti, tena esa pavuccati. 

72 . 

Upariṭṭhamātulasiraṃ, sīsarāsiṃ sapassiya; 

Lāburāsī’va icchāha, tenā’si lābugāmako. 

73 . 

Evaṃ vijitasaṅgāmo, tato so paṇḍukābhayo; 

Ayyakassā’nurādhassa, vasanaṭhānamāgami. 

74 . 

Attano rājagehaṃ so, tassa datvāna ayyako; 

Aññatthavāsaṃ kappesi, so tu tasmiṃ ghare vasi. 

75 . 

Pucchāpetvāna nemittaṃ, vatthuvijjā’viduṃ tathā; 

Nagaraṃ pavaraṃ tasmiṃ, gāmeyeva amāpayi. 

76 . 

Nivāsattā’nurādhānaṃ, anurādhapuraṃ ahu; 

Nakkhattenā’nurādhena, patiṭṭhāpita tāya ca. 

77 . 

Āṇāpetvā mātulānaṃ, chattaṃ jātassare idha; 

Dhovāpetvā dhārayitvā, taṃ sareyeva vārinā. 

78 . 

Attano abhisekaṃ so, kāresi paṇḍukābhayo; 

Suvaṇṇapāliṃ deviṃ taṃ, mahesitte bhisecayi. 

79 . 

Adā candakumārassa, porohiccaṃ yathāvidhi; 

Ṭhānantarāni sesānaṃ, bhaccānañca yathārahaṃ. 

80 . 

Mātuyā upakārattā, attano ca mahīpatiṃ; 

Aghātayitvā jeṭṭhaṃ taṃ, mātulaṃ abhayaṃ pana. 

81 . 

Rattirajjaṃ adā tassa, ahu nagaraguttiko; 

Tadupādāya nagare, ahū nagaraguttiko. 

82 . 

Sassuraṃ taṃ aghātetvā, girikaṇḍasivampi ca; 

Girikaṇṇadesaṃ tasse’va, mātulassa adāsi so. 

83 . 

Saraṃ tañca khaṇāpetvā, kārāpesi bahū dakaṃ; 

Jaye jalassa gāhena, jayavāpīti ahutaṃ. 

84 . 

Kālavelaṃ nivāsesi, yakkhaṃpura puratthime; 

Yakkhaṃ tu cittarājaṃ taṃ, heṭṭho abhayavāpiyā. 

85 . 

Pubbopakāriṃ dāsiṃ taṃ, nibbattaṃ yakkhayoniyā; 

Purassa dakkhiṇadvāre, so kataññū nivāsayi. 

86 . 

Anto narindavatthussa, vaḷavāmukhayakkhiniṃ; 

Nivāsesi baliṃ tesaṃ, aññesañcānuvassakaṃ. 

87 . 

Dāpesi chaṇakāle tu, cittarājena so saha; 

Samāsane nisīditvā, dibbamānusanāṭakaṃ. 

88 . 

Kārento’bhirami rājā, ratikhiḍḍā samappito; 

Dvāragāme ca caturo, bhayavāpiñca kārayi. 

89 . 

Mahāsusānaghātanaṃ, pacchimarājiniṃ tathā; 

Vessavaṇassa nigrodhaṃ, byādhidevassa tālakaṃ. 

90 . 

Yonasabhāga vatthuñca, mahejjagharameva ca; 

Etāni pacchimadvāra-disābhāge nivesayi. 

91 . 

Pañcasatāni caṇḍāla-purise purasodhake; 

Duvesatāni caṇḍāla-purise vaccasodhake. 

92 . 

Diyaḍḍhasatacaṇḍāle, matanīhārake’pi ca; 

Susāna gopacaṇḍāle, tattakeyeva ādisi. 

93 . 

Tesaṃ gāmaṃ nivesesi, susānā pacchimuttare; 

Yathā vihitakammāni, tāni niccaṃ akaṃsute. 

94 . 

Tassa caṇḍālagāmassa, pubbuttaradisāya tu; 

Nīcasusānakaṃ nāma, caṇḍālānamakārayi. 

95 . 

Tassuttare susānassa, pāsāṇapabbatantare; 

Āvāsapālijhādhānaṃ, tadā āsi nivesitā. 

96 . 

Taduttare disābhāge, yāva gāmaṇi vāpiyā; 

Tāpasānaṃ anekesaṃ, assamo āsi kārito. 

97 . 

Tasseva ca susānassa, puratthimadisāya tu; 

Jotiyassa nigaṇṭhassa, gharaṃ kāresi bhūpati. 

98 . 

Tasmiṃyeva desasmiṃ, nigaṇṭho girināmako; 

Nānāpāsaṇḍakā ceva, vasiṃsu samaṇā bahū. 

99 . 

Tattheva ca devakulaṃ, akāresi mahīpati; 

Kubhaṇḍassa nigaṇṭhassa, taṃnāmakamahositaṃ. 

100 . 

Tato tu pacchime bhāge, jhādhapālipuratthime; 

Micchādiṭṭhikulānaṃ tu, vasī pañcasataṃ tahiṃ. 

101 . 

Paraṃ jotiyagehamhā, oraṃ gāmaṇi vāpiyā; 

So paribbājakārāmaṃ, kārāpesi tatheva ca. 

102 . 

Ājīvakānaṃ gehañca, brāhmaṇavaṭṭameva ca; 

Sivikā sotthisālā ca, akāresi tahiṃ tahiṃ. 

103 . 

Dasavassābhiseko so, gāmasīmā nivesayi; 

Laṃkādīpamhi sakale, laṃkindo paṇḍukābhayo. 

104 . 

So kālavelacittehi, dissamānehi bhūpati; 

Sahā’nu bhosi sampatiṃ, yakkhabhūtasahāya vā. 

105 . 

Paṇḍukābhayarañño ca, abhayassa ca antare; 

Rājasuññāni vassāni, ahesuṃ dasasatta ca. 

106 . 

So paṇḍukābhayamahīpati sattatiṃsa– 

Vasso’dhigamma dhitimā dharaṇī patittaṃ; 

Ramme anunamanurādhapure samiddhe; 

Vassāni akārayi rajjametthāti. 

Sujanappasādasaṃvegatthāya kate mahāvaṃse 

Paṇḍukābhayābhisekonāma 

Dasamo paricchedo. 

Ekādasama pariccheda 

Devānaṃpiyatissābhiseko 

1 . 

Tassaccaye tassa suto, muṭasivo’ti vissuto; 

Suvaṇṇapāliyā putto, patto rajjamanākulaṃ. 

2 . 

Mahāmeghavanuyyānaṃ, nāmanugaguṇoditaṃ; 

Phalapupphatarupetaṃ, so rājā kārayi subhaṃ. 

3 . 

Uyyānaṭhānaggahaṇe, mahāmegho akālajo; 

Pāvassitena uyyānaṃ, mahāmeghavanaṃ ahu. 

4 . 

Saṭṭhivassāni muṭasivo, rājā rājjamakārayi; 

Anurādhe puravare, laṃkā bhuvadane subhe. 

5 . 

Tassa puttā dasā’hesuṃ, aññamaññahitesino; 

Duve dhītā cā’nukulā, kulānucchavikā ahū. 

6 . 

Devānaṃ piyatissoti, vissuto dutiyo suto; 

Tesu bhātūsu sabbesu, puññāpaññādhiko ahu. 

7 . 

Devānaṃ piyatisso so, rājā’si pituaccaye; 

Tassā’bhisekena samaṃ, bahūna’cchariyāna’huṃ. 

8 . 

Laṃkādīpamhi sakale, nidhayo ratanāni ca; 

Antoṭhitāni uggantvā, pathavītalamāruhuṃ. 

9 . 

Laṃkādīpasamīpamhi, bhinnanāvāgatāni ca; 

Tatrajātāni ca thalaṃ, ratanāni samāruhuṃ. 

10 . 

Chātapabbatapādamhi, tisso ca veḷuyaṭṭhiyo; 

Jātārathapatodena, samānā parimāṇato. 

11 . 

Tāsu ekālatāyaṭṭhi, rajatā’bhā tahiṃ latā; 

Suvaṇṇāvaṇṇārucirā, dissantetā manoramā. 

12 . 

Ekā kusumā yaṭṭhītu, kusumāni tahiṃ pana; 

Nānāni nānāvaṇṇāni, dissante’ti phuṭāni ca. 

13 . 

Ekāsakuṇayaṭṭhitu , tahiṃ pakkhimigā bahū; 

Nānā ca nānāvaṇṇā ca, sajīvā viya dissare. 

14 . 

Bhayagajarathāmalakā, valayaṅguliveṭhakā; 

Kakudhaphalāpākatikā, iccetā aṭṭhajātiyo. 

15 . 

Muttāsamudā uggantvā, tīre vaṭṭi viya ṭhitā; 

Devānaṃ piyatissassa, sabbaṃ puññavijambhitaṃ. 

16 . 

Indanīlaṃ veḷuriyaṃ, lohitaṅkamaṇidhi’me; 

Rajatāni pane’tāni, muttā tā tāvayaṭṭhiyo. 

17 . 

Sattahabbhantareyeva, rañño santikamāharuṃ; 

Tāni disvā patīto so, rājā iti vicintayi. 

18 . 

Ratanāni anagghāni, dhammāsoko imānime; 

Sahāyo’rahatenā’ñño, tassa dassaṃ imāna’to. 

19 . 

Devānaṃ piyatisso ca, dhammāsoko ca te ime; 

Dve adiṭṭhasahāyāhi, cirappabhuti bhūpati. 

20 . 

Bhāgineyyaṃ mahāriṭṭhaṃ, amaccaṃ pamukhaṃ tato; 

Dijaṃ amaccaṃ gaṇataṃ, rājā te caturo jane. 

21 . 

Dūto katvāna pāhesi, baloghaparivārite; 

Gāhā petvā anagghāni, ratanāni imāni so. 

22 . 

Maṇijātī ca tisso tā, tisso ca rathayaṭṭhiyo; 

Saṅkhañca dakkhiṇāvattaṃ, muttā jātī ca aṭṭha tā. 

23 . 

Āruyha jambukolamhi, nāvaṃ sattadinena te; 

Sukhena titthaṃ laddhāna, sattāhena tato puna. 

24 . 

Pāṭaliputtaṃ gantvāna, dhammāsokassa rājino; 

Adaṃsu paṇṇākārete, disvā tāni pasīdi so. 

25 . 

Ratanāni’disānettha, natthi me iti cintiya; 

Adā senāpatiṭṭhānaṃ, tuṭṭho’riṭṭhassa bhūpati. 

26 . 

Porohiccabrāhmaṇassa, daṇḍanāyataṃ pana; 

Adāsi tassā’maccassa, seṭṭhittaṃ gaṇakassa tu. 

27 . 

Tesaṃ anappake bhoge, datvā vāsagharāni ca; 

Mahāmaccehi mantento, passitvā paṭipābhataṃ. 

28 . 

Vālabījanī muṇhisaṃ, khaggaṃ chattañca pādukaṃ; 

Moḷiṃ vataṃ sapāmaṅgaṃ, bhiṅkāraṃ haricandanaṃ. 

29 . 

Adhovimaṃ vatthakoṭiṃ, mahagghaṃ hatthapuñchaniṃ; 

Nāgā’haṭaṃ añjanañca, aruṇābhañca mattikaṃ. 

30 . 

Anotattodakañceva, gaṅgāsalilameva ca; 

Saṅkhañca nandiyāvaṭṭaṃ, vaḍḍhamānaṃ kumārikaṃ. 

31 . 

Hemabhojanakaṇḍañca, sivikañca mahārahaṃ; 

Harīṭakaṃ āmalakaṃ, mahagghaṃ amatosadhaṃ. 

32 . 

Sukāhaṭānaṃ sālīnaṃ, saṭṭhivāhasatāni ca; 

Abhiseko pakaraṇaṃ, parivāravisesitaṃ. 

33 . 

Datvā kāle bhahāyassa, paṇṇākāre narissaro; 

Dūte pāhesisaddhamma-paṇṇākāramimampica. 

34 . 

Ahaṃ buddhañca dhammañca, saṅghañca saraṇaṃ gato; 

Upāsakattaṃ desesiṃ, sakyaputtassa sāsane. 

35 . 

Tvampimāni ratanāni, uttamāni naruttama; 

Cittaṃ pasādayitvāna, saddhāya saraṇaṃ vaja. 

36 . 

‘‘Karotha me sahāyassa, abhisekaṃ puno’’ iti; 

Vatvā sahayā’maccete, sakkaritvā ca pesayi. 

37 . 

Pañcamāse vasitvāna, te maccā’tivasakkatā; 

Vesākhasukkhapakkhādi-dine dūtā viniggatā. 

38 . 

Tāmalittiyamāruyha, nāvaṃ tejambukolake; 

Oruyha kūpaṃ passiṃsu, patvā dvādasiyaṃ idha. 

39 . 

Adaṃsu paṇṇākāre te, dūtā laṃkādīpassate; 

Tesaṃ mahantaṃ sakkāraṃ, laṃkāpati akārayi. 

40 . 

Te maggasiramāsassa, ādicandodayejine; 

Abhisittañca laṃkindaṃ, amaccā sāmibhattino. 

41 . 

Dhammāsokassa vacanaṃ, vatvā sāmi hiteratā; 

Punopi abhisiñciṃsu, laṃkāhitasukherataṃ. 

42 . 

Vesākhe narapati puṇṇamāyamevaṃ; 

Devānaṃ piyavacano pagūḷanāmo; 

Laṃkāyaṃ pavītatapīti ussavāyaṃ; 

Attānaṃ janasukhado’bhisecayī soti. 

Sujanappasādasaṃvegatthāya kate mahāvaṃse 

Devānaṃpiyatissābhisekonāma 

Ekādasamo paricchedo. 

Dvādasama pariccheda 

Nānādesapasādo 

1 . 

Thero moggaliputto so, jinasāsana jotako; 

Niṭṭhāpetvāna saṃgītiṃ, pekkhamāno anāgataṃ. 

2 . 

Sāsanassa patiṭṭhānaṃ, paccantesu avekkhiya; 

Pesesi kattike māse, tete there tahiṃ tahiṃ. 

3 . 

Theraṃ kasmīragandhāraṃ, majjhantikamapesayi; 

Apesayī mahādeva-ttheraṃ mahisamaṇḍalaṃ. 

4 . 

Vanavāsiṃ apesayi, theraṃ rakkhitanāmakaṃ; 

Tathā’parantakaṃ yona-dhammarakkhitanāmakaṃ. 

5 . 

Mahāraṭṭhaṃ mahādhamma-rakkhitatthera nāmakaṃ; 

Mahārakkhita theraṃ taṃ, yona lokamapesayi. 

6 . 

Pesesi majjhimaṃ theraṃ, himavantapadesakaṃ; 

Suvaṇṇabhūmiṃ there dve, soṇamuttara meva ca. 

7 . 

Mahāmahindattheraṃ taṃ, thera iṭṭiyamuttiyaṃ; 

Sambalaṃ bhaddasālañca, sake saddhivihārike. 

8 . 

Laṃkādīpe manuññamhi, manuññaṃ jinasāsanaṃ; 

Patiṭṭhāpetha tumhe’ti, pañca there apesayi. 

9 . 

Tadā kasmīragandhāre, pakkaṃ sassaṃ mahiddhiko; 

Aravālo nāgarājā, vassaṃ karakasaññitaṃ. 

10 . 

Vassā petvā samuddasmiṃ, sabbaṃ khipatidāruṇo; 

Tatra majjhantikatthero, khippaṃ gantvā vihāyasā. 

11 . 

Aravāladahevāri-piṭṭhe caṅkamanādike; 

Akāsi disvā taṃnāgā, ruṭṭhārañño nivedayuṃ. 

12 . 

Nāgarājā’tharuṭṭho so, vividhā bhisikā’kari; 

Vātā mahantā vāyanti, megho gajjati vassati. 

13 . 

Phalantya’saniyo vijju, niccharanti tato tato; 

Mahiruhā pabbatānaṃ, kūṭāni papatanti ca. 

14 . 

Virūparūpā nāgā ca, bhiṃsāpenti samantato; 

Sayaṃ dhupāyati jalati, akkosanto anekadhā. 

15 . 

Sabbaṃ taṃ iddhiyā thero, paṭibāhiya bhiṃsanaṃ; 

Avoca nāgarājaṃ taṃ, dassento balamuttamaṃ. 

16 . 

Sadeva kopi ce loko, āgantvā tāsayeyya maṃ; 

Na me paṭibalo assa, janetuṃ bhayabheravaṃ. 

17 . 

Sace’pi tvaṃ mahiṃ sabbaṃ, sasamuddaṃ sapabbataṃ; 

Ukkhipitvā mahānāga, khipeyyāsi mamo’pari. 

18 . 

Neva me sakkuṇeyyāsi, janetuṃ bhayabheravaṃ; 

Aññadatthu tave‘va’ssa, vighāto uragādhipa. 

19 . 

Taṃsutvā nimmadassa’ssa, thero dhammamadesayi; 

Tato saraṇasīlesu, nāgarājā patiṭṭhahi. 

20 . 

Tatheva caturāsīti-sahassāni bhujaṅgamā; 

Himavanteva gandhabbā, yakkhā kumbhaṇḍakā bahū. 

21 . 

Paṇḍako nāma yakkho tu, saddhiṃhārita yakkhiyā; 

Pañcasatehi puttehi, phalaṃ pāpuṇi ādikaṃ. 

22 . 

‘‘Mā’’dāni kodhaṃ janiyittha, ito uddhaṃ yathāpure; 

Sasaghātañca mā’kattha, sukhakāmāhi pāṇino. 

23 . 

Karotha mettaṃ sattesu, vasantu manujā sukhaṃ; 

Iti tenā’nusiṭṭhā te, tatheva paṭipajjisuṃ. 

24 . 

Tato ratanapallaṅke, theraṃ so uragādhipo; 

Nisīdāpiya aṭṭhāsi, bījamāno tadantike. 

25 . 

Tadā kasmīragandhāra-vāsino manujā’gatā; 

Nāgarājassa pūjatthaṃ, mantvā theraṃ mahiddhikaṃ. 

26 . 

Theramevā’bhi vādetvā, ekamantaṃ nisīdisuṃ; 

Tesaṃ dhammamadesesi, thero āsivisopamaṃ. 

27 . 

Asītiyā sahassānaṃ, dhammābhisamayo ahu; 

Satasahassa purisā, pabbajuṃ therasantike. 

28 . 

Tatoppabhupati kasmira-gandhāraṃ te idānipi; 

Āsuṃ kāsāva pajjotā, vatthuttayaparāyanā. 

29 . 

Gantvā mahādevatthero, desaṃ mahisamaṇḍalaṃ; 

Suttantaṃ devadūtaṃ so, kathesi janamajjhago. 

30 . 

Cattālīsa sahassāni, dhammacakkhuṃ visodhayuṃ; 

Cattālīsa sahassāni, pabbajiṃsu tadantike. 

31 . 

Gantvā’tha rakkhitatthero, vanavāsiṃ nabhe ṭhito; 

Saṃyuttamanamataggaṃ, kathesi janamajjhago. 

32 . 

Saṭṭhi narasahassānaṃ, dhammābhisamayo ahu; 

Sattatiṃsa sahassāni, pabbajiṃsu tadantike. 

33 . 

Vihārānaṃ pañcasataṃ, tasmiṃdese patiṭṭhahi; 

Patiṭṭhāpesi tatthevaṃ, thero so jinasāsanaṃ. 

34 . 

Gantvā’parantakaṃ thero, yonako dhammarakkhito; 

Aggikkhandhopamaṃ suttaṃ, kathetvā janamajjhago. 

35 . 

Sattatiṃsa sahassāni, pāṇe tattha samāgate; 

Dhammāmatamapāyesi, dhammā dhammesu kovido. 

36 . 

Purisānañca sahassañca, itthiyo ca tato’dhikā; 

Khattiyānaṃ kulāyeva, nikkhamitvāna pabbajuṃ. 

37 . 

Mahāraṭṭhamisī gantvā, so mahādhammarakkhito; 

Mahānāradakassapavhaṃ, jātakaṃ kathayī tahiṃ. 

38 . 

Maggaphalaṃ pāpuṇiṃsu, caturāsīti sahassakā; 

Terasantu sahassāni, pabbajiṃsu tadantike. 

39 . 

Gantvāna yonavisayaṃ, so mahādhammarakkhito isi; 

Kāḷakārāma suttantaṃ, kathesi janamajjhago. 

40 . 

Pāṇasata sahassāni, sahassāni ca sattati; 

Maggaphalaṃ pāpuṇiṃsu, dasa sahassāni pabbajuṃ. 

41 . 

Gantvā catūhi therehi, desesi majjhimo isi; 

Himavantapadesasmiṃ, dhammacakkapavattanaṃ. 

42 . 

Maggaphalapāpuṇiṃsu, asītipāṇa koṭiyo; 

Visuṃ te pañcaraṭṭhāni, pañcatherā pasādayuṃ. 

43 . 

Purisasatasahassāni, ekekasseva santike; 

Pabbajiṃsu pasādena, sammāsambuddha sāsane. 

44 . 

Saddhiṃ uttaratherena, soṇatthero mahiddhiko; 

Suvaṇṇabhūmiṃ agamā, tasmiṃ tu samaye pana. 

45 . 

Jāte jāte rājagehe, dārake ruddarakkhasī; 

Samuddato nikkhamitvā, bhakkhitvā pana gacchati. 

46 . 

Tasmiṃ khaṇe rājagehe, 

Jāto hoti kumārako; 

There manussā passitvā, 

Rakkhasānaṃ sahāyakā. 

47 . 

Iti cintiya māretuṃ, sā yuvā upasaṅkamuṃ; 

‘‘Kimetanti’’ca pucchitvā, theraṃ te eva māhute. 

48 . 

Samaṇā mayaṃ himavantā, na rakkhasi sahāyakā; 

Rakkhasī sā saparisā, nikkhantā hoti sāgarā. 

49 . 

Taṃ disvāna mahārāvaṃ, viraviṃsu mahājanā; 

Diguṇe rakkhase thero, māpayitvā bhayānake. 

50 . 

Taṃ rakkhasiṃ saparisaṃ, parikkhipi samantato; 

Idaṃ imehi uddhanti, mantvā bhītā palāyisā. 

51 . 

Tassa desassa ārakkhaṃ, ṭhapetvāna samantato; 

Tasmiṃ samāgame thero, brahmajālamadesayi. 

52 . 

Saraṇesu ca sīlesu, aṭṭhaṃsu bahavo janā; 

Saṭṭhiyā tu sahassānaṃ, dhammābhisamayo ahu. 

53 . 

Aḍḍhuḍḍhāni sahassāni, pabbajuṃ kuladārakā; 

Pabbajiṃsu diyaḍḍhantu, sahassaṃ kuladhītaro. 

54 . 

Tatoppabhuti sañjāte, rājagehe kumārake; 

Nāmaṃ kariṃsu rājāno, soṇuttara sanāmake. 

55 . 

Mahājanassāpi jinassa kaḍḍhanaṃ; 

Vihāya pattaṃ amataṃ sukhampite; 

Kariṃsu lokassa hitaṃ tahiṃ tahiṃ; 

Bhaveyya yo lokahite pamādavāti. 

Sujanappasāda saṃvegatthāya kate mahāvaṃse 

Nānādesapasādo nāma dvādasamo paricchedo. 

Terasama pariccheda 

Mahindāgamano 

1 . 

Mahāmahindatthero so, tadā dvādasavassiko; 

Upajjhāyena āṇatto, saṅghena ca mahāmatī. 

2 . 

Laṃkādīpaṃ pasādetuṃ, 

Kālaṃ pekkhaṃ vicintayī; 

‘‘Vuḍḍho muṭasivo rājā, 

Rājā hotu suto’’ iti. 

3 . 

Tadantare ñātigaṇaṃ, daṭṭhuṃ katvāna mānasaṃ; 

Upajjhāyañca saṅghañca, vanditvā puccha bhūpatiṃ. 

4 . 

Ādāya caturo there, saṅghamittāya atrajaṃ; 

Sumanaṃ sāmaṇerañca, chaḷābhiññaṃ mahiddhikaṃ. 

5 . 

Ñātīnaṃ saṅgahaṃ kātuṃ, agamā dakkhiṇāgiriṃ; 

Tato tattha carantassa, chammāsā samatikkamuṃ. 

6 . 

Kamena vedisagiriṃ, nagaraṃ mātudeviyā; 

Sampatvā mataraṃ passi, devī disvā piyaṃ sutaṃ. 

7 . 

Bhojayitvā saparisaṃ, attanāyeva kāritaṃ; 

Vihāraṃ cetiyagiriṃ, theraṃ āropayī subhaṃ. 

8 . 

Avantiraṭṭhaṃ bhuñjanto, pitarā dinnamattano; 

So asoka kumāro hi, ujjenīgamanā purā. 

9 . 

Vedise nagare vāsaṃ, upagantvā tahiṃ subhaṃ; 

Devinnāma labhitvāna, kumāriṃ seṭṭhidhītaraṃ. 

10 . 

Saṃvāsaṃ tāya kappesi, gabbhaṃ gaṇhiya tena sā; 

Ujjeniyaṃ kumāraṃ taṃ, mahindaṃ janayī subhaṃ. 

11 . 

Vassadvayamatikkamma, saṅghamittañca dhītaraṃ; 

Tasmiṃ kāle vasati sā, vedise nagare tahiṃ. 

12 . 

Thero tattha nisīditvā, kālaññū iti cintayi; 

Pitarā me samāṇattaṃ, abhiseka mahussavaṃ. 

13 . 

Devānaṃpiyatisso so, mahārājā’nubhotu ca; 

Vatthuttayaguṇe cāpi, sutvā jānātu dūhato. 

14 . 

Ārohatu missanagaṃ, jeṭṭhamāsassu’posathe; 

Tadaheva gamissāma, laṃkādīpavaraṃ mayaṃ. 

15 . 

Mahindo upasaṅkamma, mahindatthera muttamaṃ; 

Yāhi laṃkaṃ pasādetuṃ, sambuddhenā’si byākato. 

16 . 

Mayampi tatthupatthambhā, bhavissāmā’ti abravi; 

Deviyā bhaginī dhītu-putto bhaṇḍuka nāmako. 

17 . 

Therena deviyā dhammaṃ, sutvā desitameva tu; 

Anāgāmiphalaṃ patvā, vasi therassa santike. 

18 . 

Tattha māsaṃ vasitvāna, jeṭṭhamāsassu’ posathe; 

Thero catūhi therehi, sumanenā’tha bhaṇḍunā. 

19 . 

Saddhiṃ tena gahaṭṭhena, na rato ñātihetunā; 

Tasmā vihārā ākāsaṃ, uggantvā so mahiddhiko. 

20 . 

Khaṇeneva idhāgamma, ramme missaka pabbate; 

Aṭṭhāsi vilukūṭamhi, rucirambatthale vare. 

21 . 

Laṃkāpasāda guṇena viyākato so; 

Laṃkāhitāya muninā sayitena ante; 

Laṃkāya satthusadiso hitahetu tassā; 

Laṃkāmarūhi mahito’bhinisīdi tattāti. 

Sujanappasādasaṃvegatthāya kate mahāvaṃse 

Mahindāgamano nāma 

Terasamo paricchedo. 

Cuddasama pariccheda 

Nagarappavesano 

1 . 

Devānaṃpiyatisso so, rājā salilakīḷitaṃ; 

Datvā nagaravāsīnaṃ, migavaṃ kīḷituṃ agā. 

2 . 

Cattālīsasahassehi, narehi parivārito; 

Dhāvanto padasāyeva, agamā missakaṃ nagaṃ. 

3 . 

There dassetumicchanto, devo tasmiṃ mahīdhare; 

Gumbhaṃbhakkhayamāno’va, aṭṭhā gokaṇṇarūpavā. 

4 . 

Rājā disvā ‘‘pamattaṃ taṃ, na yuttaṃ vijjhituṃ’’ iti; 

Jiyā saddamakādhāpi, gokaṇṇo pabbatantaraṃ. 

5 . 

Rājā’nudhāvi sodhiṃ, therānaṃ santikaṃ gato; 

There diṭṭhe narindena, sayamantaradhāyiso. 

6 . 

Thero ‘‘bahūsu diṭṭhesu, atibhāyissatī’’ tiso; 

Attānameva dassesi, passitvā taṃ mahīpatiṃ. 

7 . 

Bhīto aṭṭhāsi taṃ thero, ‘‘ehi tissāti abravi; 

Tissā’ti vacaneneva, rājā yakkho’’ti cintayī. 

8 . 

Samaṇā mayaṃ mahārāja, dhammarājassa sāvakā; 

Tameva anukampāya, jambudīpā idhāgatā. 

9 . 

Iccāha thero taṃ sutvā, rājā vītabhayo ahu; 

Saritvā sakhīsandesaṃ, ‘‘samāṇā’’ iti nicchito. 

10 . 

Dhanuṃ sarañca nikkhippa, upasaṅkamma taṃ isiṃ; 

Sammodamāno therena, so nisīdi tadantike. 

11 . 

Tadā tassa manussā te, āgamma parivārayuṃ; 

Tadā sese cha dassesi, mahāthero sahāgate. 

12 . 

Te disvā abravī rājā, ‘‘kadā’’ me āgatā iti; 

‘‘Mayā saddhiṃ’’ti therena, vutte pucchi idaṃ puna. 

13 . 

‘‘Santi īdisakā aññe, jambudīpe yatī’’ iti; 

Āha ‘‘kāsāvapajjo to, jambudīpo tahiṃ pana. 

14 . 

Tevijjā iddhippattā ca, cetopariyakovidā; 

‘‘Dibbasotā’rahanto ca, bahū buddhassa sāvakā’’. 

15 . 

Pucchi ‘‘kenāgatatthā’’ti, na thalena na vārinā; 

Āgatamhā’’ti vutte so, vijāni nabhasāgamaṃ. 

16 . 

Vīmaṃsaṃso mahāpañño, kaṇhaṃ pañhamapucchitaṃ; 

Puṭṭho puṭṭho viyākāsi, taṃtaṃ pañhaṃ mahīpati. 

17 . 

Rukkhoyaṃ rājakinnāmo, añño nāma ayaṃ taru; 

Imaṃ muñciya attha’mbo, santi ambatarū bahuṃ. 

18 . 

Imañca ambaṃ teca’mbe, muñciyatthi mahīruhā; 

Santi bhante bahu rukkhā, anambāpana te taru. 

19 . 

Aññe ambe anambe ca, muñciya’tthi mahīruhā; 

Ayaṃ bhante ambarukkho, paṇḍito’si narissara. 

20 . 

Santi te ñātakā rāja, santi bhante bahujjanā; 

Santi aññātakā rāja, santi te ñātito bahū. 

21 . 

Ñātake te ca aññe ca, muñciya’ññopi atthi nu; 

‘‘Bhante’’ hameva sādhu tvaṃ, paṇḍito’si narissara. 

22 . 

Paṇḍito’ti viditvāna, cūḷahatthipadopamaṃ; 

Suttantaṃ desayī thero, mahīpassa mahāmatī. 

23 . 

Desanāpariyosāne, saddhiṃ tehi narehi so; 

Cattālīsasahassehi, saraṇesu patiṭṭhahi. 

24 . 

Bhattā’bhīhāraṃ sāyanhe, rañño abhiharuṃ tadā; 

‘‘Na bhuñjissa’’nti dāni me, iti janammi bhūpati. 

25 . 

Pucchituṃyeva yuttanti, bhattenā’pucchite isi; 

Na bhuñjāma idānī’ti, vutte kālañca pucchiso. 

26 . 

Kālaṃ vutte’bravi evaṃ, ‘‘gacchāma nagaraṃ’’iti; 

Tuvaṃ gaccha mahārāja, vasissāma mayaṃ idha. 

27 . 

Evaṃ sati kumāro’yaṃ, amhehi saha gacchatu; 

Ayañhi āgataphalo, rāja viññātasāsano. 

28 . 

Apekkhamāno pabbajjaṃ, vasata’mhākamantike; 

Idāni pabbajessāma, imaṃ tvaṃ gaccha bhūmipa. 

29 . 

Pāto rathaṃ pesayissaṃ, tumhe tattha ṭhitā puraṃ; 

Yāthā’ti there vanditvā, bhaṇḍuṃnetva’ka mantakaṃ. 

30 . 

Pucchi therādhikāraṃso, rañño sabbamabhāsi so; 

Theraṃ ñatvā’ti tuṭṭhoso, ‘‘lābhā me’’iti cintayi. 

31 . 

Bhaṇḍussa gīhibhāvena, gatāsaṅko narissaro; 

Aññāsi narabhāvaṃ so, ‘‘pabbājema imaṃ’’ iti. 

32 . 

Thero taṃ gāmasīmāyaṃ, tasmiṃyeva khaṇe akā; 

Bhaṇḍukassa kumārassa, pabbajjamupasampadaṃ. 

33 . 

Tasmiṃyeva khaṇe so ca, arahattamapāpuṇi; 

Sumanaṃ sāmaṇeraṃ taṃ, thero āmantayī tato. 

34 . 

Dhammasavanakālaṃ tvaṃ, ghosehī’’ti apucchiso; 

Sāvento kittakaṃ ṭhānaṃ, bhante ghosema’haṃ iti. 

35 . 

‘‘Sakalaṃ tambapaṇṇī’’ti, vutte therena iddhiyā; 

Sāvento sakalaṃ laṃkaṃ, dhammakālamaghosayī. 

36 . 

Rājā nāgacatutteso, soṇṇipasse nisīdiya; 

Bhuñjanto taṃ ravaṃ sutvā, therantika mapesayi. 

37 . 

‘‘Upaddavo nu atthī’’ti, āha natthi uddavo; 

Sotuṃ sambuddhavacanaṃ, kālo ghosāpito iti. 

38 . 

Sāmaṇera ravaṃ sutvā, bhummādevā aghosayuṃ; 

Anukkamena so saddo, brahmalokaṃ samāruhi. 

39 . 

Tena ghosena devānaṃ, sannipāto mahā ahu; 

Samacittasuttaṃ desesi, thero tasmiṃ samāgame. 

40 . 

Asaṃkhiyānaṃ devānaṃ, dhammābhisamayo ahu; 

Bahū nāgā supaṇṇā ca, saraṇesu patiṭṭhayuṃ. 

41 . 

Yathedaṃ sāriputtassa, suttaṃ therassa bhāsato; 

Tathā mahindattherassa, ahu devasamāgamo. 

42 . 

Rājā pabhā te pāhesi, rathaṃ sārathi so gato; 

‘‘Ārohatha rathaṃ yāma, nagaraṃ’’ iti te’bravi. 

43 . 

Nā’rohāma rathaṃ gaccha, gacchāma tava pacchato; 

Iti vatvāna pesetvā, sārathiṃ sumanorathaṃ. 

44 . 

Vehāsamabbhugantvā, te nagarassa puratthato; 

Paṭhamatthūpaṭṭhānamhi, otariṃsu mahiddhikā. 

45 . 

Therehi paṭhamotiṇṇa-ṭhānamhi katacetiyaṃ; 

Ajjāpi vuccate tena, evaṃ paṭhamacetiyaṃ. 

46 . 

Raññā theraguṇaṃ sutvā, sabbā antepuritthiyo; 

Theradassanamicchiṃsu, yasmā tasmāmahīpati. 

47 . 

Anto’va rājavatthussa, rammaṃ kāresi maṇḍapaṃ; 

Setehi vatthapupphehi, chāditaṃ samalaṅkataṃ. 

48 . 

Uccaseyyāviramaṇaṃ, sutattā therasantike; 

Kaṅkhī ‘‘uccāsane thero, nisīdideyyanunoti ca. 

49 . 

Tadantare sārathi so, there disvā tahiṃ ṭhite; 

Cīvaraṃ pārupante te, ativimhita mānaso. 

50 . 

Gantvā rañño nivedesi, sutvā sabbaṃ mahīmati; 

‘‘Nisajjaṃ na karissanti, pīṭhakesū’’ti nicchito. 

51 . 

‘‘Susādhu bhummattharaṇaṃ, paññāpethā’’ti bhāsiya; 

Gantvā paṭipathaṃ there, sakkaccaṃ abhivādiya. 

52 . 

Mahāmahindattherassa, hatthato pattamādiya; 

Sakkārapūjāvidhinā, puraṃ theraṃ pavesayi. 

53 . 

Disvā āsanapaññattiṃ, nemittā byākaruṃ iti; 

‘‘Gahitā pathavī’mehi, dīpe hessanti issarā. 

54 . 

Narindo pūjayanto te, there antepuraṃ nayi; 

Tattha te dussapīṭhesuṃ, nisīdiṃsu yathārahaṃ. 

55 . 

Te yāgukhajjabhojjehi, sayaṃ rājā atappayi; 

Niṭṭhite bhattakiccamhi, sayaṃ upanisīdiya. 

56 . 

Kaniṭṭhassoparājassa, mahānāgassa jāyikaṃ; 

Vasantiṃ rājagehe’va, pakkosā pesicā’nulaṃ. 

57 . 

Āgamma anulādevī, pañca itthisatehi sā; 

Therevandiya pūjetvā, ekamantamupāvisi. 

58 . 

Petavatthuṃ vimānañca, saccasaṃyuttameva ca; 

Desesi thero tā itthī, paṭhamaṃ phalamajjhaguṃ. 

59 . 

Hiyyo diṭṭhamanussehi, sutvā theraguṇe bahū; 

Theradassanamicchantā, samāgantvāna nāgarā. 

60 . 

Rājadvāre mahāsaddaṃ, akaruṃ taṃ mahīpati; 

Sutvā pucchiya jānitvā, āha tesaṃ hitatthiko. 

61 . 

Sabbesaṃ idha sambādho, sālāmaṅgalahatthino; 

Sodhetha tattha dakkhanti, there’me nāgarā’iti. 

62 . 

Sodhetvā hatthisālaṃ taṃ, vitānādīhi sajjukaṃ; 

Alaṅkaritvā sayane, paññapesuṃ yathārahaṃ. 

63 . 

Sathero tattha gantvāna, mahāthero nisīdiya; 

So devadūtasuttantaṃ, kathesī kathiko mahā. 

64 . 

Taṃ sutvāna pasīdiṃsu, nagarā te samāgatā; 

Tesu pāṇasahassaṃtu, paṭhamaṃ phalamajjhagā. 

65 . 

Laṃkādīpe so satthukappo akappo; 

Laṃkādhiṭṭhāne dvīsu ṭhānesu thero; 

Dhammaṃ bhāsitvā dīpabhāsāya evaṃ; 

Saddhammo tāraṃ kārayī dīpadīpoti. 

Sujanappasādasaṃvegatthāya kate mahāvaṃse 

Nagarappavesano nāma 

Cuddasamo paricchedo. 

Pañcadasama pariccheda 

Mahāvihāra paṭiggahako 

1 . 

Hatthisālāpi sambādhā, iti tattha samāgatā; 

Te nandanavane ramme, dakkhiṇadvārato bahi. 

2 . 

Rājuyyāne ghanacchāye, sītale nīlasaddale; 

Paññāpesuṃ āsanāni, therānaṃ sādarā narā. 

3 . 

Nikkhamma dakkhiṇadvārā, thero tattha nisīdi ca; 

Mahākulīnā cā’gamma, itthiyo bahukā tahiṃ. 

4 . 

Theraṃ upanisīdiṃsu, uyyānaṃ pūrayantiyo; 

Bālapaṇḍitasuttantaṃ, tāsaṃ thero adesayi. 

5 . 

Sahassaṃ itthiyo tāsu, paṭhamaṃ phalamajjhaguṃ; 

Evaṃ tattheva uyyāne, sāyaṇhasamayo ahu. 

6 . 

Tato therā nikkhamiṃsu, ‘‘yāma taṃ pabbataṃ’’ iti; 

Rañño paṭinivedesuṃ, sīghaṃ rājā upāgami. 

7 . 

Upāgammā’bravī theraṃ, ‘‘sāyaṃ dūro ca pabbato; 

Idheva nandanuyyāne, nivāso phāsuko iti. 

8 . 

Purassa accāsannattā, ‘‘asāruppa’’nti bhāsite; 

‘‘Mahāmeghavanuyyānaṃ, nātidūrāti santike. 

9 . 

Rammaṃ chāyūdakūpetaṃ, nivāso tattha rocatu; 

Nivattitabbaṃ bhante’’nti, thero tattha nivattayi. 

10 . 

Tasmiṃ nivattaṭhānamhi, kadambanadiyantike; 

Nivattacetiyaṃ nāma, kataṃ vuccati cetiyaṃ. 

11 . 

Taṃ nandanā dakkhiṇena, nayaṃ theraṃ rathesabho; 

Mahāmeghavanuyyānaṃ, pācinadvārakaṃ nayi. 

12 . 

Tattha rājaghare ramme, mañcapīṭhāni sādhukaṃ; 

Sādhūti santharāpetvā, ‘‘vasate’tta sukhaṃ’’ iti. 

13 . 

Rājā there’bhivādetvā, amaccaparivārito; 

Puraṃ pāvisi therā tu, taṃ rattiṃ tattha te vasuṃ. 

14 . 

Pabhāteyeva pupphāni, gāhetvā dharaṇīpati; 

There upacca vanditvā, pūjetvā kusumehi ca. 

15 . 

Pucchi kacci sukhaṃ vuṭṭhaṃ, uyyānaṃ phāsukaṃ iti; 

Sukhaṃ vutthaṃ mahārāja, uyyānaṃ yati phāsukaṃ. 

16 . 

Ārāmo kappate bhante, saṅghassā’’ti apucchi so; 

‘‘Kappate’’iti vatvāna, kappākappesu kovido. 

17 . 

Thero veḷuvanārāma, paṭiggahaṇamabravi; 

Taṃ sutvā abhihaṭṭho so, tuṭṭhahaṭṭho mahājano. 

18 . 

Therānaṃ vandanatthāya, devī tu anulāgatā; 

Saddhiṃ pañcasatitthīhi, dutiyaṃ phalamajjhagā. 

19 . 

Sā pañcasatā devī, anulā’ha mahīpati; 

‘‘Pabbajissāma devā’’ti, rājā theramavoca so. 

20 . 

Pabbājetha imāyo’’ti, thero āha mahīpatiṃ; 

‘‘Na kappati mahārāja, pabbājetuṃ thiyo hino. 

21 . 

Atthi pāṭaliputtasmiṃ, bhikkhunī me kaniṭṭhikā; 

Saṅghamittāti nāmena, vissutā sā bahussutā. 

22 . 

Narindasamaṇindassa, mahābodhidumindato; 

Dakkhiṇaṃ sākhamādāya, tathā bhikkhuniyo varā. 

23 . 

Āgacchatū’ti pesehi, rañño no pitu santikaṃ; 

Pabbājessati sā therī, āgatā itthiyo imā. 

24 . 

‘‘Sādhu’’ti vatvā gaṇhitvā, rājā bhiṅkāramuttamaṃ; 

‘‘Mahāmeghavanuyyānaṃ, dammi saṅghassi’maṃ iti. 

25 . 

Mahindatherassa kare, dakkhiṇodakamā’kirī; 

Mahiyā patite toye, akampittha mahā mahī. 

26 . 

‘‘Tasmā kampati bhūmī’’ti, bhūmipālo apucchi taṃ; 

Patiṭṭhitattā dīpamhi, sāsanassā’ti so bravi. 

27 . 

Therassa upanāmesi, jātipupphāni jātimā; 

Thero rājagharaṃ gantvā, tassa dakkhiṇato ṭhito. 

28 . 

Rukkhamhi picule aṭṭha, pupphamuṭṭhī samokirī; 

Tatthāpi puthavī kampi, puṭṭho tassā’ha kāraṇaṃ. 

29 . 

Ahosi tiṇṇaṃ buddhānaṃ, kāle’pi idha mālako; 

Narindasaṅghakammatthaṃ, bhavissati idānipi. 

30 . 

Rājagehā uttarato, cārupokkharaṇiṃ agā; 

Tattakā neva pupphāni, thero tatthāpi okiri. 

31 . 

Tatthā’pi puthuvī kampi, puṭṭho tassā’ha kāraṇaṃ; 

‘‘Jantaghara pokkharaṇī, ayaṃ hessati bhūmipa’’. 

32 . 

Tasseva rājagehassa, gantvāna dvārakoṭṭhakaṃ; 

Tattakehe’va pupphehi, taṃ ṭhānaṃ pūjayī isi. 

33 . 

Tatthāpi puthuvīkampi, haṭṭhalomo atīvaso; 

Rājā taṃ kāraṇaṃ pucchi, thero tassā’ha kāraṇaṃ. 

34 . 

Imamhi kappe buddhānaṃ, tiṇṇannaṃ bodhirukkhato; 

Ānetvā dakkhiṇāsākhā, ropitā idha bhūmipa. 

35 . 

Tathāgatassa amhākaṃ, bodhisākhāpi dakkhiṇā; 

Imasmiṃyeva ṭhānamhi, patiṭṭhissati bhūmipa. 

36 . 

Tato’gamā mahāthero, mahāmucalamālakaṃ; 

Tattakāneva pupphāni, tasmiṃ ṭhāne samokiri. 

37 . 

Tathāpi puthavī kampi, puṭṭho tassā’ha kāraṇaṃ; 

Saṅghassu posathā gāraṃ, idha hessati bhūmipa. 

38 . 

Pañhambamālakaṭṭhānaṃ, tato’gamā mahīpati; 

Supakkaṃ ambapakkañca, vaṇṇagandharasuttamaṃ. 

39 . 

Mahantaṃ upanāmesi, rañño uyyānapālako; 

Taṃ therassupanāmesi, rājā atimanoramaṃ. 

40 . 

Thero nisīdanākāraṃ, dassesi janatā hito; 

Attharāpesi tattheva, rājā attharaṇaṃ varaṃ. 

41 . 

Adā tattha nisinnassa, therassambaṃ mahīpati; 

Thero taṃ paribhuñjitvā, ropanatthāya rājino. 

42 . 

Ambaṭṭhikaṃ adā rājā, taṃ sayaṃ tattha ropayi; 

Hatthe tassoparithero, dhovi tassa viruḷhiyā. 

43 . 

Taṃ khaṇaṃyeva bījamhā, tamhā nikkhamma aṅkuro; 

Kamenā’ti mahārukkho, pattapakkadharo ahu. 

44 . 

Taṃ pāṭihāriyaṃ disvā, parisā sā sarājikā; 

Namassamānā aṭṭhāsi, there hatthatanuruhā. 

45 . 

Thero tadā pupphamuṭṭhi, aṭṭha tattha samokiri; 

Tathāpi puthavīkampi, puṭṭho tassā’ha kāraṇaṃ. 

46 . 

Saṅghassappannalābhānaṃ, anekesaṃ narādhipa; 

Saṅgammabhājanaṭhānaṃ, idaṃ ṭhānaṃ bhavissati. 

47 . 

Tato gantvā catussāla-ṭhānaṃ tattha samokiri; 

Tattakāneva pupphāni, kampi tatthāpi medinī. 

48 . 

Taṃ kampakāraṇaṃ pucchi, rājā thero viyākari; 

Tiṇṇannaṃ pubbabuddhānaṃ, rājuyyāna paṭiggahe. 

49 . 

Dāna vatthunā’haṭāni, dīpavāsīhi sabbato; 

Idha ṭhapetvā bhojesuṃ, sasaṅghe sugate tayo. 

50 . 

Idāni pana ettheva, catussālā bhavissati; 

Saṅghassa idha bhattaggaṃ, bhavissati narādhipa. 

51 . 

Mahathūpaṭhitaṭhānaṃ, ṭhānāṭhānavidūtato; 

Agamāsi mahāthero, mahindo dīpadīpano. 

52 . 

Tadā antoparikkhepe, rājuyyānassa khuddikā; 

Kakudhavhā ahu vāpī, tasso’pari jalantike. 

53 . 

Thūpārahaṃ thalaṭhānaṃ, ahu there tahiṃ gate; 

Rañño campakapupphānaṃ, puṭakāna’ṭṭha āharuṃ. 

54 . 

Tāni campakapupphāni, rājā therassu’pānayi; 

Thero campakapupphehi, tehi pūjesi taṃ phalaṃ. 

55 . 

Tatthāpi puthavī kampi, rājā taṃ kampakāraṇaṃ; 

Pucchi thero’nu pubbena, āhataṃ kampakāraṇaṃ. 

56 . 

Idaṃ ṭhānaṃ mahārāja, catubuddha nisevitaṃ; 

Thūpārahaṃ hitatthāya, sukhatthāya ca pāṇinaṃ. 

57 . 

Imamhi kappe paṭhamaṃ, kakusandho jino ahu; 

Sabba dhammavidū satthā, sabbalokānukampako. 

58 . 

Mahātitthavhayaṃ āsi, mahāmeghavanaṃ idaṃ; 

Nagaraṃ abhayaṃ nāma, puratthimadisāya’hu. 

59 . 

Kadamba nadiyā pāre, tattha rājā’bhayo ahu; 

Ojadīpoti nāmena, ayaṃ dīpo tadāahu. 

60 . 

Rakkhasehi janasse’ttha, rogo pajjarako ahu; 

Kakusandho dasabalo, disvāna tadupaddavaṃ. 

61 . 

Taṃ gantvā sattavinayaṃ, pavattiṃ sāsanassa ca; 

Kātuṃ imasmiṃ dīpasmiṃ, karuṇā balacodito. 

62 . 

Cattālīsasahassehi, tādīhi parivārito; 

Nabhasā’gamma aṭṭhāsi, devakūṭamhi pabbate. 

63 . 

Sambuddhassā’nubhāvena, rogo pajjarako idha; 

Upasanto mahārāja, dīpamhi sakale tadā. 

64 . 

Kattha ṭhito adhiṭṭhāsi, narissara munissaro; 

Sabbe maṃ ajja passantu, ojadīpamhi mānusā. 

65 . 

Āgantukāmā sabbeva, manussā mama santikaṃ; 

Āgacchantu akicchena, khippañcāpi mahāmuni. 

66 . 

Obhāsayantaṃ munindaṃ taṃ, obhāsantañca pabbataṃ; 

Rājā ca nāgarā ceva, disvā khippaṃ upāgamuṃ. 

67 . 

Devatā balidānatthaṃ, manussā ca tahiṃ gatā; 

Devatā iti maññiṃsu, sasaṅghaṃ lokanāyakaṃ. 

68 . 

Rājā so munirājaṃ taṃ, atihaṭṭho’bhi vādiya; 

Nimantayitvā bhattena, ānetvā purasanti kaṃ. 

69 . 

Sasaṅghassa munindassa, nisajjārahamuttamaṃ; 

Ramaṇīyamidaṃ ṭhāna-masambādhanti cintiya. 

70 . 

Kārite maṇḍape ramme, pallaṅkesu vare sutaṃ; 

Nisīdāpesi sambuddhaṃ, sasaṅghaṃ idha bhūpati. 

71 . 

Nisinnampi ca passantā, sasaṅghaṃ lokanāyakaṃ; 

Dīpe manussā ānesuṃ, paṇṇākāre samantato. 

72 . 

Attano khajjabhojjehi, tehi tehā’bhatehi ca; 

Santappesi sasaṅghaṃ taṃ, rājā so lokanāyakaṃ. 

73 . 

Idheva pacchābhattaṃ taṃ, nisinnassa jinassa so; 

Mahā titthakamuyyānaṃ, rājā’dā dakkhiṇaṃ varaṃ. 

74 . 

Akālapupphā laṅkāre, mahātitthavane tadā; 

Paṭiggahite buddhena, akampittha mahāmahī. 

75 . 

Ettheva so nisīditvā, dhammaṃ desesi nāyako; 

Cattālīsa sahassāni, pattā maggaphalaṃ narā. 

76 . 

Divāvihāraṃ katvāna, mahātitthavane jino; 

Sāyaṇhasamaye gantvā, bodhiṭhānārahaṃ mahi. 

77 . 

Nisinno tattha appetvā, samādhiṃ vuṭṭhito tato; 

Iti cintayi sambuddho, hitatthaṃ dīpavāsinaṃ. 

78 . 

Ādāya dakkhiṇaṃ sākhaṃ, bodhito me sirīsato; 

Āgacchatu rūpanandā, bhikkhunī sahabhikkhunī. 

79 . 

Tassa taṃ cittamaññāya, sā therī tadanantaraṃ; 

Gahetvā tattha rājānaṃ, upasaṅkamma taṃ taruṃ. 

80 . 

Lekhaṃ dakkhiṇasākhāya, dāpetvāna mahiddhikā; 

Manosilāya chinnaṃ taṃ, ṭhitaṃ hemakaṭāhake. 

81 . 

Iddhiyā bodhimādāya, sapañcasata bhikkhunī; 

Idhā’netvā mahārāja, devatā parivāritā. 

82 . 

Sasuvaṇṇa kaṭāhaṃ taṃ, sambuddhena pasārite; 

Ṭhapesi dakkhiṇe hatthe, taṃ gahetvā tathāgato. 

83 . 

Patiṭṭhāpetuṃ pādāsi, bodhiṃ rañño’bhayassa taṃ; 

Mahātitthamhi uyyāne, patiṭṭhāpesi bhūpati. 

84 . 

Tato gantvāna sambuddho, 

Ito uttarato pana; 

Sirīsamālake ramme, 

Nisīditvā tathāgato. 

85 . 

Janassa dhammaṃ desesi, dhammābhisamayo tahiṃ; 

Vīsatiyā sahassānaṃ, pāṇānaṃ āsi bhūmipa. 

86 . 

Tatopi uttaraṃ gantvā, thūparāmamahiṃ jino; 

Nisinno tattha appetvā, samādhiṃ vuṭṭhito tato. 

87 . 

Dhammaṃ desesi sambuddho, parisāya tahiṃpana; 

Dasapāṇa sahassāni, pattamaggaphalāna’huṃ. 

88 . 

Attano dhammakaraṇaṃ, manussānaṃ namassituṃ; 

Datvā saparivāraṃ taṃ, ṭhapetvā idha bhikkhuniṃ. 

89 . 

Saha bhikkhusahassena, mahādevañca sāvakaṃ; 

Ṭhapetvā idha sambuddho, tato pācinato pana. 

90 . 

Ṭhito ratanamālamhi, janaṃ samanusāsiya; 

Sasaṅgho nabhamuggantvā, jambudīpaṃ jino agā. 

91 . 

Imamhi kappe dutiyaṃ, koṇāgamana nāyako; 

Ahu sabbavidū satthā, sabbalokānukampako. 

92 . 

Mahānāmavhayaṃ āsi, mahāmeghavanaṃ idaṃ; 

Vaḍḍhamānapuraṃ nāma, dakkhiṇāya disāya’hu. 

93 . 

Samiddho nāma nāmena, tattha rājā tadā ahu; 

Nāmena varadīpo’ti, ayaṃ dīpo tadā ahu. 

94 . 

Dubbuṭṭhupaddavo ettha, varadīpe tadā ahu; 

Jino sakoṇāgamano, disvāna tadupaddavaṃ. 

95 . 

Taṃ hutvā sattavinayaṃ, pavattiṃ sāsanassa ca; 

Kātuṃ imasmiṃ dīpasmīṃ, karuṇā balacodito. 

96 . 

Tiṃsa bhikkhusahassehi, tādīhi parivārito; 

Nabhasā’gamma aṭṭhāsi, nabhe sumanakūṭake. 

97 . 

Sambuddhassā’nubhāvena, dubbuṭṭhi sā khayaṃ gatā; 

Sāsanāntaradhānattā, suvuṭṭhi ca tadāahu. 

98 . 

Tatta ṭhito adhiṭṭhāsi, narissaramunissaro; 

Sabbeva ajja passantu, varadīpamhi mānusā. 

99 . 

Āgantukāmā sabbeva, manussā mama santikaṃ; 

Āgacchantu akicchena, khippañcā’ti mahāmuni. 

100 . 

Mahāsattaṃ munindaṃ taṃ, obhāsantañca pabbataṃ; 

Rājā ca nāgarā ceva, disvā khippamupāgamuṃ. 

101 . 

Devatābalidānatthaṃ , manussā ca tahiṃ gatā; 

Devatā iti maññiṃsu, sasaṅghaṃ lokanāyakaṃ. 

102 . 

Rājā so munirājaṃ taṃ, atihaṭṭho’bhivādiya; 

Nimantayitvā bhattena, ānetvā purasantikaṃ. 

103 . 

Sasaṅghassa munindassa, nisajjāraha muttamaṃ; 

Ramaṇīyamidaṃ ṭhānaṃ, asambādhanti cintiya. 

104 . 

Kārite maṇḍape ramme, pallaṅkesu varesu taṃ; 

Nisīdāpayi sambuddhaṃ, sasaṅghaṃ idha bhūpati. 

105 . 

Nisinnampi’dha passantā, sasaṅghaṃ lokanāyakaṃ; 

Dīpe manussā ānesuṃ, paṇṇākāre samantato. 

106 . 

Attano khajjabhojjehi, 

Tehi tehā’bha tehi ca; 

Santappesi sasaṅghaṃ taṃ, 

Rājā so loka nāyakaṃ. 

107 . 

Idheva pacchābhattaṃ taṃ, nisinnassa jinassa so; 

Mahānāmakamuyyānaṃ, rājā’dā dakkhiṇaṃ varaṃ. 

108 . 

Akālapupphālaṅkāre, mahānāmavane tadā; 

Paṭiggahite buddhena, akampittha mahāmahī. 

109 . 

Ettheva so nisīditvā, dhammaṃ desesi nāyako; 

Tadā tiṃsa sahassāni, pattā maggaphalaṃ narā. 

110 . 

Divāvihāraṃ katvāna, mahānāmavane jino; 

Sāyaṇhasamaye gantvā, pubbadhodhiṭhitaṃ mahiṃ. 

111 . 

Nisinno tattha appetvā, samādhiṃ vuṭṭhito tato; 

Iti cintesi sambuddho, hitatthaṃ dīpavāsinaṃ. 

112 . 

Ādāya dakkhiṇaṃ sākhaṃ, mamodumbarabodhito; 

Āyātu kanakadattā, bhikkhunī sahabhikkhunī. 

113 . 

Tassa taṃ cittamaññāya, sā therī tadanantaraṃ; 

Gahetvā tattha rājānaṃ, upasaṅkamma taṃ taruṃ. 

114 . 

Lekhaṃ dakkhiṇasākhāya, dāpetvāna mahiddhikā; 

Manosilāya chinnaṃ taṃ, ṭhitaṃ hemakaṭāhake. 

115 . 

Iddhiyā bodhimādāya, sapañcasahabhikkhunī; 

Idhāgantvā mahārāja, devatāparivāritā. 

116 . 

Sasuvaṇṇakaṭāhaṃ taṃ, sambuddhena pasārite; 

Ṭhapesi dakkhiṇe hatthe, taṃ gahetvā tathāgato. 

117 . 

Patiṭṭhāpetuṃ rañño’dā, samiddhassa sataṃ tahiṃ; 

Mahānāmamhi uyyāne, patiṭṭhāpesi bhūpati. 

118 . 

Tato gantvāna sambuddho, sirīsamālakuttare; 

Janassa dhammaṃ desesi, nisinno nāgamālake. 

119 . 

Taṃ dhammadesanaṃ sutvā, dhammābhisamayo tahiṃ; 

Vīsatiyā sahassānaṃ, pāṇānaṃ āsi bhūmipa. 

120 . 

Pubbabuddhanisinnaṃ taṃ, ṭhānaṃ gantvā puruttaraṃ; 

Nisinno tattha appetvā, samādhiṃ vuṭṭhito tato. 

121 . 

Dhammaṃ desesi sambuddho, parisāya tahiṃ pana; 

Dasapāṇasahassāni, pattā maggaphalaṃ ahuṃ. 

122 . 

Kāyabandhanadhātuṃ so, manussehi namassituṃ; 

Datvā saparivāraṃ taṃ, ṭhapetvā idha bhikkhuniṃ. 

123 . 

Saha bhikkhusahassena, mahāsummañca sāvakaṃ; 

Ṭhapetvā idha sambuddho, oraṃ ratanamālato. 

124 . 

Ṭhapetvā sudassane māle, janaṃ samanusāsiya; 

Sasaṅgho nabhamuggamma, jambudīpaṃ jino agā. 

125 . 

Imamhi kappe tatiyaṃ, kassapo gottato jino; 

Ahu sabbavidū satthā, sabbalokānukampako. 

126 . 

Mahāmeghavanaṃ āsi, mahāsāgaranāmakaṃ; 

Visālaṃ nāma nagaraṃ, pacchimāya disāya’hu. 

127 . 

Jayanto nāma nāmena, tattha rājā tadā ahu; 

Nāmena maṇḍadīpoti, ayaṃ dīpo tadā ahu. 

128 . 

Tadā jayantarañño ca, rañño kaniṭṭhabhātu ca; 

Yuddhaṃ upaṭṭhitaṃ āsi, bhiṃsanaṃ sattahiṃsanaṃ. 

129 . 

Kassapo so dasabalo, tena yuddhena pāṇinaṃ; 

Mahantaṃ byasanaṃ disvā, mahākāruṇiko muni. 

130 . 

Taṃ hantvā sattavinayaṃ, pavattiṃ sāsanassa ca; 

Kātuṃ imasmiṃ dīpasmiṃ, karuṇābalacodito. 

131 . 

Vīsatiyā sahassehi, tādīhi parivārito; 

Nabhasā’gamma aṭṭhāsi, subhakūṭamhi pabbate. 

132 . 

Tatraṭhito adhiṭṭhāsi, narissara munissaro; 

‘‘Sabbe maṃ ajja passantu, maṇḍadīpamhi mānusā. 

133 . 

Āgantukāmā sabbeva, mānusā mama santikaṃ; 

Āgacchantu akicchena, khippañcā’ti mahāmuni. 

134 . 

Obhāsantaṃ munindaṃ taṃ, obhāsantañca pabbakaṃ; 

Rājā ca nāgarā ceva, disvā khippaṃ upāgamuṃ. 

135 . 

Attano attano patta-vijayāya janā bahū; 

Devatā balidānatthaṃ, taṃ pabbatamupāgatā. 

136 . 

Devatā iti maññiṃsu, sasaṅghaṃ lokanāyakaṃ; 

Rājā ca so kumāro ca, yuddhamujjhiṃsu vimhitā. 

137 . 

Rājā so munirājaṃ taṃ, atihaṭṭho’bhivādiya; 

Nimantayitvā bhattena, ānetvā purasantikaṃ. 

138 . 

Sasaṅghassa munindassa, nisajjārahamuttamaṃ; 

Ramaṇīyamidaṃ ṭhāna-masambādhanti cintiya. 

139 . 

Kārite maṇḍape ramme, pallaṅkesu varesu taṃ; 

Nisīdāpesi sambuddhaṃ, sasaṅghaṃ idha bhūpati. 

140 . 

Nisinnampidha passantā, sasaṅghaṃ lokanāyakaṃ; 

Dīpe manussā ānesuṃ, paṇṇākāre samantato. 

141 . 

Attano khajjabhojjehi, tehi tehā’bhatehi ca; 

Sasantappesi sasaṅghaṃ taṃ, rājā so lokanāyakaṃ. 

142 . 

Idhe’va pacchābhattaṃ taṃ, nisinnassa jinassa so; 

Mahāsāgaramuyyānaṃ, rājā’dā dakkhiṇaṃ varaṃ. 

143 . 

Akālapupphalaṅkāre , mahāsāgarakānane; 

Paṭiggahite buddhena, akampittha mahāmahī. 

144 . 

Ettheva so nisīditvā, dhammaṃ desesi nāyako; 

Tadā vīsaṃ sahassāni, sotāpattiphalaṃ narā. 

145 . 

Divā vihāraṃ katvāna, mahāsāgarakānane; 

Sāyanhe sugato gantvā, pubbabodhiṭṭhitaṃ mahiṃ. 

146 . 

Nisinno tattha appetvā, samādhiṃ vuṭṭhito tato; 

Iti cintesi sambuddho, hitatthaṃ dīpavāsinaṃ. 

147 . 

Ādāya dakkhiṇaṃ sākhaṃ, mama nigrodhabodhito; 

Sudhammā bhikkhunī etu, idāni sahabhikkhunī. 

148 . 

Tassa taṃ cittamaññāya, sā therī tadanantaraṃ; 

Gahetvā tattha rājānaṃ, upasaṅkamma taṃ taruṃ. 

149 . 

Lekhaṃ dakkhiṇasākhāya, dāpetvāna mahiddhikā; 

Manosilāya chinnaṃ taṃ, ṭhitaṃ hemakaṭāyake. 

150 . 

Iddhiyā bodhimādāya, sapañcasatabhikkhunī; 

Idhānetvā mahārāja, devatāparivāritā. 

151 . 

Sasuvaṇṇakaṭāhaṃ taṃ, sambuddhena pasārite; 

Ṭhapesi dakkhiṇe hatthe, taṃ gahetvā tathāgato. 

152 . 

Patiṭṭhāpetuṃ rañño’dā, jayantassa sataṃ tahiṃ; 

Mahāsāgaramuyyāne, patiṭṭhāpesi bhūpati. 

153 . 

Tato gantvāna sambuddho, nāgamāḷakauttare; 

Dhanassa dhammaṃ desesi, nisinno’sokamāḷake. 

154 . 

Taṃ dhammadesanaṃ sutvā, dhammābhisamayo tahiṃ; 

Ahu pāṇasahassānaṃ, catunnaṃ manujādhipa. 

155 . 

Pubbabuddhanisitaṃ taṃ, ṭhānaṃ gantvā punuttaraṃ; 

Nisinno tattha appetvā, samādhiṃ vuṭṭhito tato. 

156 . 

Dhammaṃ desesi sambuddho, parisāya tahiṃ pana; 

Dasapāṇasahassāni, pattamaggaphalāna’huṃ. 

157 . 

Jalasāṭikadhātuṃ so, manassehi namassituṃ; 

Datvā saparivāraṃ taṃ; Ṭhapetvā idha bhikkhunī. 

158 . 

Saha bhikkhusahassena, sabbanandiñca sāvakaṃ; 

Ṭhapetvā nadīto oraṃ, so sudassanamāḷato. 

159 . 

Somanasse māḷakasmiṃ, janaṃ samanusāsiya; 

Saṅghena nabhamuggantvā, jambudīpaṃ jino agā. 

160 . 

Ahu imasmiṃ kappasmiṃ, catutthaṃ gotamo jino; 

Sabbadhammavidū satthā, sabbalokānukampako. 

161 . 

Paṭhamaṃ so idhāgantvā, yakkhaniddhamanaṃ akā; 

Dutiyaṃ punarāgamma, nāgānaṃ damanaṃ akā. 

162 . 

Kalyāṇiyaṃ maṇiakkhi nāgenā’bhinimantito; 

Tatiyaṃ punarāgamma, sasaṅgho tattha bhuñjiya. 

163 . 

Pubbabodhiṭhitaṭhānaṃ, thūpaṭhānamidampi ca; 

Paribhogadhātuṭhānañca, nisajjāyo’pabhuñjiya. 

164 . 

Pubbabuddhaṭhitaṭṭhānā, oraṃ gantvā mahāmuni; 

Laṃkādīpe lokadīpo, manussābhāvato tadā. 

165 . 

Dīpaṭṭhaṃ devasaṅghañca, nāge samanusāsiya; 

Sasaṅgho nabhamuggantvā, jambudīpaṃ jino agā. 

166 . 

Evaṃ ṭhānamidaṃ rāja, catubuddhanisevitaṃ; 

Tasmiṃ ṭhāne mahārāja, thūpo hessati’nāgate. 

167 . 

Buddhasārīradhātūnaṃ, doṇadhātunidhānavā; 

Vīsaṃhatthasataṃ ucco, hemamālī’ti vissuto. 

168 . 

Ahameva kāressāmi, icchāha puthavissaro; 

Idha aññāni kiccāni, bahūni tava bhūmipa. 

169 . 

Tāni kārehi nattāte, kāressati imaṃ pana; 

Mahānāgassa te bhātu, uparājassa atrajo. 

170 . 

So yaṭṭhālayatissoti, rājā hessata’nāgate; 

Rājā goṭṭhābhayo nāma, tassa putto bhavissati. 

171 . 

Tassa putto kākavaṇṇa-tisso nāma bhavissati; 

Tassa rañño suto rāja, mahārājā bhavissati. 

172 . 

Duṭṭhagāmaṇisaddena, pākaṭo’bhayanāmako; 

Kāressatī’dha thūpaṃ so, mahā tejiddhivikkamo. 

173 . 

Iccāha thero therassa, vacane ne’ttha bhūpati; 

Ussāpesi silāthambhaṃ, taṃ pavattiṃ likhāpiya. 

174 . 

Rammaṃ mahāmeghavanaṃ, tissārāmaṃ mahāmahī; 

Mahāmahindathero so, paṭiggayha mahiddhiko. 

175 . 

Akampo kampayitvāna, mahiṃ ṭhānesu aṭṭhasu; 

Piṇḍāya pavisitvāna, nagaraṃ sāgarūpamaṃ. 

176 . 

Rañño ghare bhattakiccaṃ, katvā nikkhamma mandiraṃ; 

Nisajja nandanavane, aggikkhandhopamaṃ tahiṃ. 

177 . 

Suttaṃ janassa desetvā, sahassaṃ mānuse tahiṃ; 

Pāpayitvā maggaphalaṃ, mahāmeghavane vasi. 

178 . 

Tatiye divase thero, rājagehamhi bhuñjiya; 

Nisajja nandanavane, desiyā’sivisopamaṃ. 

179 . 

Pāpayitvā’bhisamayaṃ, sahassapurise tato; 

Tissārāmaṃ agā thero, rājā ca sutadesano. 

180 . 

Theraṃ upanisīditvā, so pucchi jinasāsanaṃ; 

Patiṭṭhitannu bhante’ti, na tāva manujā’dhipa. 

181 . 

Uposathādikammatthaṃ, jinā’ṇāya janādhipa; 

Sīmāya idha baddhāya, patiṭṭhissati sāsanaṃ. 

182 . 

Icca’bravi mahāthero, taṃ rājā idamabravi; 

Sambuddhā’ṇāya antohaṃ, vassissāmi jutindhara. 

183 . 

Tasmā katvā puraṃ anto-sīmaṃ bandhatha sajjukaṃ; 

Iccā’bravi mahārājā, thero taṃ idhamabravi. 

184 . 

Evaṃ sati tuvaṃyeva, pajāna puthavissara; 

Sīmāya gamanaṭṭhānaṃ, bandhissāma mayaṃ hitaṃ. 

185 . 

‘‘Sādhū’’ti vatvā bhūmindo, devindo viya nandanā; 

Mahāmeghavanārammā, pāvisi mandiraṃ sakaṃ. 

186 . 

Catutthe divase thero, rañño gehamhi bhuñjiya; 

Nisajja nandanavane, desesa’namanaggiyaṃ. 

187 . 

Pāyetvā’matapānaṃ so, sahassapurise tahiṃ; 

Mahāmeghavanārāmaṃ, mahāthero upāgami. 

188 . 

Pāto bheriṃ carāpetvā, maṇḍayitvā puraṃ varaṃ; 

Vihāragāmimaggañca, vihārañca samantato. 

189 . 

Rathesabho rathaṭṭho so, sabbālaṅkārabhūsito; 

Sahāmacco sahorodho, sayoggabalavāhano. 

190 . 

Mahatā parivārena, sakārāmamupāgami; 

Tattha there upagantvā, vanditvā vandanārahe. 

191 . 

Saha therehi gantvāna, nadiyo’parititthakaṃ; 

Tato kasanto agami, hemanaṅgalamādiya. 

192 . 

Mahāpadumo kuñjaro ca, ubho nāgā sumaṅgalā; 

Suvaṇṇanaṅgale yuttā, paṭhame kuntamāḷake. 

193 . 

Caturaṅgamahā seno, saha therehi khattiyo; 

Gahetvā naṅgalaṃ sītaṃ, dassayitvā arindamo. 

194 . 

Samalaṅkataṃ puṇṇaghaṭaṃ, nānārāgaṃ dhajaṃ subhaṃ; 

Pātiṃ candanacuṇṇañca, soṇṇarajata daṇḍakaṃ. 

195 . 

Ādāsaṃ pupphabharitaṃ, samuggaṃ kusumagghiyaṃ; 

Toraṇakadalīchattādiṃ, gahititthi parivārito. 

196 . 

Nānāturiya saṅghuṭṭho, balogha parivārito; 

Thutimaṅgalagītehi, pūrayanto catuddisaṃ. 

197 . 

Sādhukāra ninādeti, celukkhepasatehi ca; 

Mahatā chaṇapujāya, kasanto bhūmipo agā. 

198 . 

Vihārañca purañceva, kurumāno padakkhiṇaṃ; 

Sīmāya gamanaṭhānaṃ, nadiṃ patvā samāpayi. 

199 . 

Kenakena nimittena, sīmā ettha gatāti ce; 

Evaṃ sīmāgataṭhānaṃ, icchamānā nibodhatha. 

200 . 

Najjāpāsāṇatitthamhi , pāsāṇe kuḍḍavāṭakaṃ; 

Tato kumbalavāṭaṃ taṃ, mahānipaṃ tato agā. 

201 . 

Tato kukudhapāḷiṅgo, mahāaṅgaṇago tato; 

Tato khujjamadhulañca, maruttapokkharaṇiṃtato. 

202 . 

Vijayārāma uyyāne, uttaradvārakoṭṭha go; 

Gajakumbhaka pāsāṇaṃ, thusavaṭṭhika majjhago. 

203 . 

Abhaye balākapāsāṇaṃ, mahāsusāna majjhago; 

Dīghapāsāṇakaṃ gantvā, kammāradeva gāmato. 

204 . 

Nigrodha maṅgaṇaṃ gantvā, hiyagallasamīpake; 

Diyāvasabrāhmaṇassa, devokaṃ pubbadakkhiṇaṃ. 

205 . 

Tato telumapāliṅgo, 

Tato tālacatukkago; 

Assamaṇḍalavāmena, 

Dve kadambā ajāyisuṃ. 

206 . 

Tato marumbatittaṅgo, tato uddhaṃ nidiṃ agā; 

Paṭhama cetiya pācine, dve kadambā ajāyisuṃ. 

207 . 

Senindaguttarajjamhi, damiḷā dakasuddhikā; 

Nadiṃ dūranti bandhitvā, nagarāsannamakaṃsu taṃ. 

208 . 

Jīva mānakadambañca, antosīmagataṃ ahu; 

Mataka dambatīrena, sīmāuddakadambagā. 

209 . 

Sīhasinā natitthena, uggantvā tīrato vajaṃ; 

Pāsāṇatitthaṃ gantvāna, nimittaṃ ghaṭṭayi isi. 

210 . 

Nimittetu pane’tasmiṃ, ghaṭṭite devamānusā; 

Sādhukāraṃ pavattesuṃ, sāsanaṃ suppatiṭṭhitaṃ. 

211 . 

Rañño dinnāya sītāya, nimitte parikittayi; 

Dvattiṃsamāḷakatthañca, thūpārāmatthameva ca. 

212 . 

Nimitte kittayitvāna, mahāthero mahāmati; 

Sīmantaranimitte ca, kittayitvā yathāvidhiṃ. 

213 . 

Abandhī sabbā sīmāyo, tasmiṃyeva dinevasī; 

Mahāmahī akampittha, sīmābandhe samāpite. 

214 . 

Pañcame divase thero, rañño gehamhi bhuñjiya; 

Nisajja nandanavane, suttantaṃ khajjanīyakaṃ. 

215 . 

Mahājanassa desetvā, sahassaṃ mānuse tahiṃ; 

Pāyetvā amataṃ pānaṃ, mahāmeghavane vasī. 

216 . 

Chaṭṭhepi divase thero, raññogehamhi bhuñjiya; 

Nisajja nandanavane, sutta gomaya piṇḍikaṃ. 

217 . 

Desayitvā desanaññū, mahassaṃyeva mānuse; 

Pāpayitvā’bhisamayaṃ, mahā meghavane vasī. 

218 . 

Sattamepi dine thero, rājagehamhi bhuñjiya; 

Nisajja nandanavane, dhammacakkappavattanaṃ. 

219 . 

Suttantaṃ desayitvāna, sahassaṃyeva mānuse; 

Pāpayitvā’bhisamayaṃ, mahā meghavane vasi. 

220 . 

Evañhi aṭṭha navama-sahassāni jutindharo; 

Kārayitvā’bhisamayaṃ, divaseheva sattati. 

221 . 

Taṃ mahānandanavanaṃ, vuccate tena tādinā; 

Sāsanajotitaṭṭhāna-mīti jotivanaṃ iti. 

222 . 

Tissarāmamhi kāresi, 

Rājā therassa ādito; 

Pāsādaṃ sīghamukkāya, 

Sukkhā petvāna mattikā. 

223 . 

Pāsādo kāḷakābhāso, 

Āsi so tena taṃ tahiṃ; 

Kāḷapāsāda pariveṇa-mīti saṅkhamupāgataṃ. 

224 . 

Tato mahābodhigharaṃ, lohapāsāda meva ca; 

Salākaggañca kāresi, bhattasālañca sādhukaṃ. 

225 . 

Bahūni pariveṇāni, sādhu pokkharaṇīpi ca; 

Rattiṭhāna divāṭhāna-pabhutīni ca kārayi. 

226 . 

Tassa nahānapāpassa, nhānapokkharaṇītaṭe; 

Sunahātapariveṇanti, pariveṇaṃ pavuccati. 

227 . 

Tassa caṅkamitaṭhāne, dīpa dīpassa sādhuno; 

Vuccate pariveṇaṃ taṃ, dīghacaṅkamanaṃ iti. 

228 . 

Aggaphalasamāpattiṃ, samāpajja yahiṃ tuso; 

Phalagga pariveṇanti, etaṃ tena pavuccati. 

229 . 

Apassiya apassenaṃ, thero tattha nisīdiso; 

Therā passaya pariveṇaṃ, etaṃ tena pavuccati. 

230 . 

Bahū marugaṇā yattha, upāsiṃsu upaccataṃ; 

Teneva taṃ marugaṇa-pariveṇanti vuccati. 

231 . 

Senāpatitassa rañño, therassa dīghasandako; 

Kāresi cūḷapāsādaṃ, mahāthambhehi aṭṭhahi. 

232 . 

Dīghasanda senāpati-pariveṇanti taṃ tahiṃ; 

Vuccate pariveṇaṃ taṃ, pamukhaṃ pamukhākaraṃ. 

233 . 

Devānaṃpiyavacano’paguḷanāmo, 

Laṃkāyaṃ paṭhamamimaṃ mahāvihāraṃ; 

Rājā so sumatimahāmahindatheraṃ, 

Āgammā malamatimetthakārayitthāti. 

Sujanappasāda saṃvegatthāya kate mahāvaṃse 

Mahāvihārapaṭiggahako nāma 

Pannarasamo paricchedo. 

Soḷasama pariccheda 

Cetiyapabbatavihāra paṭiggahako 

1 . 

Pure caritvā piṇḍāya, karitvā janasaṅgahaṃ; 

Rājagehamhi bhuñjanto, kārento rājasaṅgahaṃ. 

2 . 

Chabbasadivase thero, mahāmeghavane vasī; 

Āsaḷhasukkapakkhassa, terase divase pana. 

3 . 

Rājagehamhi bhuñjitvā, mahārañño mahāmati; 

Mahā’ppamādasuttantaṃ, desayitvā tato ca so. 

4 . 

Vihārakaraṇaṃ icchaṃ, tattha cetiyapabbate; 

Nikkhamma purimadvārā, agā cetiyapabbataṃ. 

5 . 

Theraṃ tattha gataṃ sutvā, rathaṃ āruyha bhūpati; 

Deviyo dve ca ādāya, therassānupadaṃ akā. 

6 . 

Therā nāgacatukkamhi, nahātvā rahade tahiṃ; 

Pabbatārohaṇatthāya, aṭṭhaṃsu paṭipāṭiyā. 

7 . 

Rājā rathā tado’ruyha, sabbe there’bhivādayi; 

Uṇhe kilante kiṃrāja, āgatosī’ti ahute. 

8 . 

Tumhākaṃ gamanāsaṅkī, āgatomhī’ti bhāsite; 

Idheva vassaṃ vasituṃ, āgatamhā’ti bhāsiya. 

9 . 

Tassūpanāyikaṃ thero, khandhakaṃ khandhakovido; 

Kathesi rañño taṃ sutvā, bhāgineyyo ca rājino. 

10 . 

Mahāriṭṭho mahāmacco, pañcapaññāsabhātuhi; 

Saddhiṃ jeṭṭhakaniṭṭhehi, rājānamabhito ṭhito. 

11 . 

Yācitvā tadahu ceva, pabbajuṃ therasantike; 

Pattārahattaṃ sabbepi, te khuragge mahāmatī. 

12 . 

Kantakacetiyaṭhāne, parito tadaheva so; 

Kammāni ārabhāpetvā, leṇāni aṭṭhasaṭṭhiyo. 

13 . 

Agamāsi puraṃ rājā, therā tattheva te vasuṃ; 

Kāle piṇḍāya nagaraṃ, pavisantā’nukampakā. 

14 . 

Niṭṭhite leṇakammamhi, āsaḷhipuṇṇamāsiyaṃ; 

Gantvā adāsi therānaṃ, rājā vihāradakkhiṇaṃ. 

15 . 

Dvattiṃsamāḷakānañca, vihārassa ca tassa kho; 

Sīmaṃ sīmātigo thero, bandhitvā tadaheva so. 

16 . 

Tesaṃ pabbajjāpekkhānaṃ, akāsi upasampadaṃ; 

Sabbesaṃ sabbapaṭhamaṃ, baddhe tumbarumāḷake. 

17 . 

Ete dvāsaṭṭhi arahanto, sabbe cetiyapabbate; 

Tattha vassaṃ upagantvā, akaṃsu rājasaṅgahaṃ. 

18 . 

Devamanussagaṇagaṇitaṃ taṃ, 

Tañca gaṇaṃ guṇavitthatakittiṃ; 

Yānamupacca ca mānayamānā, 

Puññacayaṃ vipulaṃ akariṃsūti. 

Sujanapasādasaṃvegatthāya kate mahāvaṃse 

Cetiyapabbatavihārapaṭiggahako nāma 

Soḷasamo paricchedo. 

Sattarasama pariccheda 

Dhātuāgamano 

1 . 

Vutthavasso pavāretvā, kattikapuṇṇamāsiyaṃ; 

Avoce’daṃ mahārājaṃ, mahāthero mahāmati. 

2 . 

Ciradiṭṭho hi sambuddho, satthā no manujādhipa; 

Anāthavāsaṃ avasimha, natthi no pūjiyaṃ idha. 

3 . 

‘‘Bhāsittha nanu bhanteme, sambuddho nibbuto’’ iti; 

Āha dhātūsu diṭṭhesu, diṭṭho hoti jino’’ iti. 

4 . 

Vidito vo adhippāyo, thūpassa kāraṇe mayā; 

Kāressāmi ahaṃ thūpaṃ, tumhe jānātha dhātuyo. 

5 . 

Mantehi sumanenāti, thero rājānamabravi; 

Rājā’ha sāmaṇeraṃ taṃ, kuto lacchāma dhātuyo. 

6 . 

Vibhūsayitvā nagaraṃ, maggañca manujādhipa; 

Uposathī sapariso, hatthiṃ āruyha maṅgalaṃ. 

7 . 

Setacchattaṃ dhārayanto, tālāvacarasaṃhito; 

Mahānāgavanuyyānaṃ, sāyanhasamaye vaja. 

8 . 

Dhātubhedaññuno rāja, dhātuyo tattha lacchasi; 

Icchāha sāmaṇero so, sumano taṃ sumānasaṃ. 

9 . 

Thero’tha rājakulato, gantvā cetiyapabbataṃ; 

Āmantiya sāmaṇeraṃ, sumanaṃ sumano gatiṃ. 

10 . 

Ehi tvaṃ bhadra sumana, gantvā pupphapuraṃ varaṃ; 

Ayyakaṃ te mahārājaṃ, evaṃ no vacanaṃ vada. 

11 . 

Sahāyo te mahārāja, mahārājā maruppiyo; 

Pasanno buddhasamaye, thūpaṃ kāretumicchati. 

12 . 

Munino dhātuyo dehi, pattaṃ bhuttañca satthunā; 

Sarīradhātuyo santi, bahavo hi tavantike. 

13 . 

Pattapūrā gahetvā tā, gantvā devapuraṃ varaṃ; 

Sakkaṃ devānamindaṃ taṃ, evaṃ no vacanaṃ vada. 

14 . 

Tilokadakkhiṇeyyassa, dāṭhādhātu ca dakkhiṇā; 

Tavantikamhi devinda, dakkhiṇakkhakadhātu ca. 

15 . 

Dāṭhaṃ tvameva pūjehi, akkhakaṃ dehi satthuno; 

Laṃkādīpassa kiccesu, māpamajja surādhipa. 

16 . 

‘‘Evaṃ bhante’’ti vatvā so, sāmaṇero mahiddhiko; 

Taṅkhaṇaṃyeva agamā, dhammāsokassa santikaṃ. 

17 . 

Sālamūlamhi ṭhapitaṃ, mahābodhiṃ tahiṃ sutaṃ; 

Kattikacchaṇapūjāhi, pūjiyaṃ tañca addasa. 

18 . 

Therassa vacanaṃ vatvā, rājato laddhadhātuyo; 

Pattapūraṃ gahetvāna, himavantamupāgami. 

19 . 

Himavante ṭhapetvāna, sadhātuṃ pattamuttamaṃ; 

Devindasantikaṃ gantvā, therassa vacanaṃ bhaṇi. 

20 . 

Cūḷāmaṇi cetiyamhā, gahetvā dakkhiṇakkhakaṃ; 

Sāmaṇerassa pādāsi, sakko devānamissaro. 

21 . 

Taṃ dhātuṃ dhātupattañca, ādāya sumano tato; 

Āgamma cetiyagiriṃ, therassa’dāsi taṃ yati. 

22 . 

Mahānāgavanuyyānaṃ, vuttenā vidhinā’gamā; 

Sāyanhāsamaye rājā, rājasenā purakkhato. 

23 . 

Ṭhapesi dhātuyo sabbā, thero tattheva pabbate; 

Missakaṃ pabbataṃ tasmā, āhu cetiya pabbataṃ. 

24 . 

Ṭhapetvā dhātupattaṃ taṃ, thero cetiyapabbate; 

Gahetvā akkhakaṃ dhātuṃ, saṅketaṃ sagaṇo’gamā. 

25 . 

Sacāyaṃ munino dhātu, chattaṃ namatu me sayaṃ; 

Jaṇṇukehi karīdhātu, dhātucaṅkoṭako ayaṃ. 

26 . 

Sirasmiṃ me patiṭṭhātu, āgamma saha dhātuko; 

Iti rājā vicintesi, cintitaṃ taṃ tathā ahu. 

27 . 

Amatenā’bhisittova, ahu haṭṭho’ti bhūpati; 

Sīsato taṃ gahetvāna, hatthikkhandhe ṭhapesitaṃ. 

28 . 

Haṭṭho hattī kuñcanādaṃ, akā kampittha medinī; 

Tato nāgo nivattitvā, sathera balavāhano. 

29 . 

Puratthimena dvārena, pavisitvā puraṃ subhaṃ; 

Dakkhiṇena ca dvārena, nikkhamitvā tato puna. 

30 . 

Thūpārāme cetiyassa, ṭhānato pacchato kataṃ; 

Pamojavatthuṃ gantvāna, bodhiṭhāne nivattiya. 

31 . 

Puratthāvadano aṭhā, thūpaṭhānaṃ tadā hitaṃ; 

Kadambapupphaādāri-vallīhi citakaṃ ahu. 

32 . 

Manussadevo devehi, taṃ ṭhānaṃ rakkhitaṃ suciṃ; 

Sodhāpetvā bhūsayitvā, taṅkhaṇaṃyeva sādhukaṃ. 

33 . 

Dhātuṃ oropanatthāya, ārabhī hatthikkhandhato; 

Nāgo na icchitaṃ rājā, theraṃ pucchittha taṃ manaṃ. 

34 . 

Attano khandhasamake, ṭhāne ṭhapanamicchati; 

Dhātuoropanaṃ tena, na iṭṭhamī’ti so bravi. 

35 . 

Āṇāpetvā khaṇaṃyeva, 

Sukkhāto’bhayavāpito; 

Sukkhakaddama khaṇḍehi, 

Citā petvāna taṃ samaṃ. 

36 . 

Alaṅkaritvāna bahudhā, rājā taṃ ṭhānamuttamaṃ; 

Oropetvā hatthikkhandhā, dhātuṃ tattha ṭhapesitaṃ. 

37 . 

Dhātārakkhaṃ saṃvidhāya, ṭhapetvā tattha hatthinaṃ; 

Dhātuthūpassa karaṇe, rājā turitamānaso. 

38 . 

Bahū manusse yojetvā, itthikākaraṇe lahuṃ; 

Dhātukiccaṃ vicintento, sāmacco pāvisī puraṃ. 

39 . 

Mahāmahindatthero tu, mahā meghavanaṃ subhaṃ; 

Sagaṇo abhigantvāna, tattha vāsamakappayi. 

40 . 

Rattiṃ nāgo’nupariyāti, taṃ ṭhānaṃ so sadhātu kaṃ; 

Bodhiṭhānamhi sālāya, divāṭhāti sadhātuko. 

41 . 

Vatthussa tasso’parito, thūpaṃ theramatānu go; 

Jaṅghāmattaṃ citāpetvā, katipāhena bhūpati. 

42 . 

Tattha dhātupatiṭṭhānaṃ, ghosāpetvā upāgami; 

Tato tato samanto ca, samāgami mahājano. 

43 . 

Tasmiṃ samāgame dhātu, hatthikkhandhā nagāggatā; 

Sattatālappamāṇamhi, dissanti nabhasiṭṭhitā. 

44 . 

Vimhāpayanti janataṃ, yamakaṃ pāṭihāriyaṃ; 

Kaṇṇambamūle buddho’va, akari lomahaṃsanaṃ. 

45 . 

Tato nikkhantajālāhi, jaladhārāhi cā’sakiṃ; 

Ayaṃ obhāsitā’sittā, sabbālaṃkāmahī mahu. 

46 . 

Parinibbānamañcamhi, nipannena jinena hi; 

Kataṃ mahāadhiṭṭhāna-pañcakaṃ pañcacakkhunā. 

47 . 

Gayhamānā mahābodhi sākhāsokena dakkhiṇā; 

Chijjitvāna sayaṃyeva, patiṭṭhātu kaṭāhake. 

48 . 

Patiṭṭhahitvā sā sākhā, chabbaṇṇarasmiyo subhā; 

Rañjayantī disā sabbā, phalapattehi muccatu. 

49 . 

Sasuvaṇṇakaṭāhā sā, uggantvāna manoramā; 

Adissamānā sattāhaṃ, himagabbhamhi tiṭṭhatu. 

50 . 

Thūpārāme patiṭṭhantaṃ, mama dakkhiṇaakkhakaṃ; 

Karotu nabhamuggantvā, yamayaṃ pāṭihāriyaṃ. 

51 . 

Laṅkā laṅkārabhūtamhi, hemamālikacetiye; 

Patiṭṭhahantiyo dhātu, doṇamattā pamāṇato. 

52 . 

Buddhavesadharā hutvā, uggantvā nabhasiṭṭhitā; 

Patiṭṭhaṃ tu karitvāna, yamakaṃ pāṭihāriyaṃ. 

53 . 

Adhiṭṭhānāni pañce’va, adhiṭṭhāsi tathāgato; 

Akāsi tasmā sā dhātu, tadā taṃ pāṭihāriyaṃ. 

54 . 

Ākāsā otaritvā sā, aṭṭhābhūpassa muddhani; 

Atīvahaṭṭho taṃ rājā, patiṭṭhāpesi cetiye. 

55 . 

Patiṭṭhitāya tassā ca, dhātuyā cetiye tadā; 

Ahu mahābhūmicālo, abbhuto lomahaṃsano. 

56 . 

Evaṃ acintiyā buddhā, buddhadhammā acintiyā; 

Acintiye pasannānaṃ, vipāko hoti acintiyo. 

57 . 

Taṃ pāṭihāriyaṃ disvā, pasīdiṃsu jane janā; 

Mattābhayo rājaputto, kaniṭṭho rājino pana. 

58 . 

Munissare pasīditvā, yācitvāna narissaraṃ; 

Purisānaṃ sahassena, saha pabbajisāsane. 

59 . 

Cetārigāmato cāpi, dvāramaṇḍalatopi ca; 

Vihīrabījato cāpi, tathā gallakapiṭṭhito. 

60 . 

Tatho’patissagāmā ca, pañca pañca satāni ca; 

Pabbajuṃ dārakā haṭṭhā, jātasaddhā tathāgate. 

61 . 

Evaṃ purā bāhirā ca, sabbe pabbajitā tadā; 

Tiṃsa bhikkhusahassāni, ahesuṃ jinasāsane. 

62 . 

Thūpārāme thūpavaraṃ, niṭṭhāpetvā mahīpati; 

Ratanādīhi’nekehi, sadā pūjamakārayi. 

63 . 

Rājorodhā khattiyā ca, amaccā nāgarā tathā; 

Sabbe janapadā ceva, pujā’kaṃsu visuṃ visuṃ. 

64 . 

Thūpapubbaṅgamaṃ rājā, vihāraṃ tattha kārayi; 

Thūpārāmoti tene’sa, vihāro vissuto ahu. 

65 . 

Sakadhātusarīrakena ce’vaṃ, 

Parinibbānagatopi lokanātho; 

Janakāyahitaṃ sukhañca sammā, 

Bahudhā’kāsi ṭhite jine kathāvakāti. 

Sujanappasādasaṃvegatthāya kate mahāvaṃse 

Dhātuagamano nāma 

Sattarasamo paricchedo. 

Aṭṭhārasama pariccheda 

Mahābodhiggahaṇo 

1 . 

Mahābodhiñca theriñca, āṇāpetuṃ mahīpati; 

Therena vuttavacanaṃ, saramāno sake ghare. 

2 . 

Antovasse’ka divasaṃ, nisinno therasantike; 

Sahā’maccehi mantetvā, bhāgineyyaṃ sayaṃ sakaṃ. 

3 . 

Ariṭṭhanāmakā’maccaṃ , tasmiṃ kamme niyojituṃ; 

Mantvā āmantayitvāna, idaṃ vacanamabravi. 

4 . 

Tā sakkhissasi…, dhammāsokassa santikā; 

Mahābodhiṃ saṅghamittaṃ, theriṃ ānayituṃ idha. 

5 . 

Sakkhissāmi ahaṃ deva, ānetuṃ taṃ duve tato; 

Idhā’gato pabbajituṃ, sace lacchāmi mānada. 

6 . 

Evaṃ hotūti vatvāna, rājā taṃ tattha pesayi; 

So therassa ca rañño ca, sāsanaṃ gayha vandiya. 

7 . 

Assayujasukkapakkhe, nikkhanto dutiye’hani; 

Sānuyutto jambukole, nāvamāruyha paṭṭane. 

8 . 

Mahodamiṃ karitvāna, therādhiṭṭhānayogato; 

Nikkhantadivaseyeva, rammaṃ pupphapuraṃ agā. 

9 . 

Tadā tu anulādevī, pañcakaññāsatehi ca; 

Antepurikaitthīnaṃ, saddhiṃ pañcasatehi ca. 

10 . 

Dasasīlaṃ samādāya, kāsāya vasanā suci; 

Pabbajjāpekkhi nisekhā, pekkhanti theriyā’gamaṃ. 

11 . 

Nagarasse’kadesamhi, ramme bhikkhunupassaye; 

Kārāpite narindena, vāsaṃ kappesi subbatā. 

12 . 

Upāsikāhi tāhe’sa, vutto bhikkhunupassayo; 

Upāsikā vihāroti, tena laṃkāya vissuto. 

13 . 

Bhāgineyyo mahā’riṭṭho, dhammāsokassa rājino; 

Appetvā rājasandesaṃ, therasandesa’mabravi. 

14 . 

Bhātujayā sahāyassa, rañño te rājakuñjara; 

Ākaṅkhamānā pabbajjaṃ, niccaṃ vasati saññatā. 

15 . 

Saṅghamittaṃ bhikkhuniṃ taṃ, pabbājetuṃ visajjaya; 

Tāya saddhiṃ mahābodhi-dakkhiṇasākhameva ca. 

16 . 

Theriyā ca tamevatthaṃ, abravi therabhāsitaṃ; 

Gantvā pitusamīpaṃ sā, therī theramataṃ bravī. 

17 . 

Āha rājā tuvaṃ amma, apassanto kathaṃ ahaṃ; 

Sokaṃ vinodayissāmi, puttanattaviyogajaṃ. 

18 . 

Āha sā me mahārāja, bhātuno vacanaṃ garu; 

Pabbājanīyā ca bahū, gantabbaṃ tattha tena me. 

19 . 

‘‘Satthaghātamanārahā, mahābodhimahīruhā; 

Kathannu sākhaṃ gaṇissaṃ’’, iti rājā vicintayī. 

20 . 

Amaccassa mahādeva-nāmakassa matena so; 

Bhikkhusaṅghaṃ nimantetvā, bhojetvā pucchi bhūpatiṃ. 

21 . 

Bhante laṃkaṃ mahābodhi, pesetabbā nu kho iti; 

Thero moggaliputto so, pesetabbāti bhāsiya. 

22 . 

Kataṃ mahāadhiṭṭhāna-pañcakaṃ pañcacakkhunā; 

Ābhāsi rañño taṃ sutvā, tussitvā dharaṇīpati. 

23 . 

Sattayojanikaṃ maggaṃ, so mahābodhigāminaṃ; 

Sodhāpetvāna sakkaccaṃ, bhūsāpeti anekadhā. 

24 . 

Suvaṇṇaṃ nīharāpesi, kaṭāhakaraṇāya ca; 

Vissakammo ca āgantvā, satulādhārarūpavā. 

25 . 

‘‘Kaṭāhaṃ kiṃ pamāṇaṃ nu, karomī’ti apucchitaṃ; 

‘‘Ñatvā pamāṇaṃ tvaṃyeva, karohi’’ iti bhāsiya. 

26 . 

Suvaṇṇā gahetvāna, hatthena parimajjiya; 

Kaṭāhaṃ taṅkhaṇaṃyeva, nimminitvāna pakkami. 

27 . 

Navahatthaparikkhepaṃ, pañcahatthaṃ gabhīrato; 

Tihatthavikkhambhayutaṃ, aṭṭhaṅgulaghanaṃ subhaṃ. 

28 . 

Yuvassa hatthino soṇḍa-pamāṇamukhavaṭṭikaṃ; 

Gāhā petvāna taṃ rājā, bālasurasamappakaṃ. 

29 . 

Sattayojanadīghāya, vitthatāyati yojanaṃ; 

Senāya caturaṅginyā, mahābhikkhugaṇena ca. 

30 . 

Upagamma mahābodhiṃ, nānālaṅkārabhūsitaṃ; 

Nānāratanacittaṃ taṃ, vividhaddhajamāliniṃ. 

31 . 

Nānākusumasaṃkiṇṇaṃ , nānāturiyaghositaṃ; 

Senāya parivāretvā, parikkhipiya sāṇiyā. 

32 . 

Mahātherasahassena, pamukhena mahāgaṇe; 

Raññaṃ pattābhisekānaṃ, sahassenā’dhikena ca. 

33 . 

Attānaṃ parivāretvā, mahābodhiñca sādhukaṃ; 

Olokesi mahābodhiṃ, paggahetvāna añjaliṃ. 

34 . 

Tassā dakkhiṇasākhāya, catuhatthapamāṇakaṃ; 

Ṭhānaṃ khandhañca vajjetvā, sākhā antaradhāyisuṃ. 

35 . 

Taṃ pāṭihāriyaṃ disvā, patīto puthavīpati; 

‘‘Pūjema’haṃ mahābodhiṃ, rajjenā’hi udīriya. 

36 . 

Abhisiñci mahābodhīṃ, mahārajje mahīpati; 

Pupphādīhi mahābodhiṃ, pūjetvāna padakkhiṇaṃ. 

37 . 

Katvā aṭṭhasu ṭhānesu, vanditvāna katañjalī; 

Suvaṇṇakhacite pīṭhe, nānāratanamaṇḍite. 

38 . 

Svārohe yāva sāucce, taṃ suvaṇṇakaṭāhakaṃ; 

Ṭhapāpetvāna āruyha, gahetuṃ sākhamuttamaṃ. 

39 . 

Ādiyitvāna sovaṇṇa tulikāya manosilaṃ; 

Lekhaṃ datvāna sākhāya, saccakriyamakā iti. 

40 . 

‘‘Laṃkādīpaṃ yadi ito, gantabbaṃ urubodhiyā; 

Nibbematiko buddhassa, sāsanamhi sace ahaṃ. 

41 . 

Sayaṃyeva mahābodhi-sākhāyaṃ dakkhiṇā subhā; 

Chijjitvāna patiṭṭhātu, idha hemakaṭāhake. 

42 . 

Lekhaṭhāne mahābodhi, chijjitvā sayameva sā; 

Gandhakaddamapūrassa, kaṭāhasso’pariṭṭhitā. 

43 . 

Mūlalekhāya upari, tiyaṅgulatiyaṅgule; 

Dadaṃ manosilā lekhā, parikkhipi narissaro. 

44 . 

Ādiyā thūlamūlāni, khuddakāni’tarāhi tu; 

Nikkhamitvā dasa dasa, jālībhūtā niotaruṃ. 

45 . 

Taṃ pāṭihāriyaṃ disvā, rājā’tīva pamodito; 

Tatthevā’kāsi ukkuṭṭhiṃ, samantā parisāpi ca. 

46 . 

Bhikkhusaṅgho sādhukāraṃ, tuṭṭhacitto pamodayi; 

Celukkhepasahassāni, pavattiṃsu samantato. 

47 . 

Evaṃ satena mūlānaṃ, tattha sā gandhakaddame; 

Patiṭṭhāsi mahābodhi, pasādentī mahājanaṃ. 

48 . 

Tassā khandho dasahattho, pañcasākhā manoramā; 

Catuhatthā catuhatthā, dasaḍḍhaphalamaṇḍitā. 

49 . 

Sahassantu pasākhānaṃ, sākhānaṃ tāsamāsi ca; 

Evaṃ āsi mahābodhi, manoharasiridharā. 

50 . 

Kaṭāhamhi mahābodhi-patiṭṭhitakkhaṇe mahī; 

Akampi pāṭihīrāni, ahesuṃ vividhāni ca. 

51 . 

Sayaṃ nādehi tūriyānaṃ, devesu mānusesu ca; 

Sādhukāraninādeti, devabrahmagaṇassa ca. 

52 . 

Meghānaṃ migapakkhinaṃ, yakkhādīnaṃ ravehi ca; 

Ravehicamahīkampe, ekakolāhalaṃ ahu. 

53 . 

Bodhiyā phalapattehi, chabbaṇṇarasmiyo subhā; 

Nikkhamitvā cakkavāḷaṃ, sakalā sobhayiṃsu ca. 

54 . 

Sakaṭāhā mahābodhi, uggantvāna tato nabhaṃ; 

Aṭṭhāsi himagabbhamhi, sattāhāni adassanā. 

55 . 

Rājā oruyha pīṭhamhā, taṃ sattāhaṃ tahiṃ vasaṃ; 

Niccaṃ mahābodhipūjaṃ, akāsi ca anekadhā. 

56 . 

Atīte tamhi sattāhe, sabbe himavalāvakā; 

Pavisiṃsu mahābodhiṃ, sabbākā raṃsiyopi ca. 

57 . 

Suddhenakadisissittha, sākaṭāhe pattiṭṭhitā; 

Mahājanassa sabbassa, mahābodhi manoramā. 

58 . 

Pavattamhi mahābodhi, vividhe pāṭihāriye; 

Vimhāpayanti janataṃ, pathavītalamoruhi. 

59 . 

Pāṭihirehi’nekehi , tehi so pīṇito puna; 

Mahārājā mahābodhiṃ, mahārajjena pūjayi. 

60 . 

Mahābodhiṃ mahārajje-nābhisiñciya pūjayaṃ; 

Nānāpūjāhi sattāhaṃ, puna tattheva so vasi. 

61 . 

Assayujasukkapakkhe, pannarasauposathe; 

Aggahesi mahābodhiṃ, dvisattāhamaccaye tato. 

62 . 

Assayujakāḷapakkhe, catuddasauposathe; 

Rathe subhe ṭhapetvāna, mahābodhiṃ rathesabho. 

63 . 

Pūjento taṃ dinaṃyeva, upanetvā sakaṃ puraṃ; 

Alaṅkaritvā bahudhā, kāretvā maṇḍapaṃ subhaṃ. 

64 . 

Kattikasukkapakkhassa, dine pāṭipade tahiṃ; 

Mahābodhiṃ mahāsāla-mūle pācinate subhe. 

65 . 

Ṭhapāpetvāna kāresi, pūjā’nekā dine dine; 

Gāhato sattarasame, vivase tu navaṅkirā. 

66 . 

Sakiṃ yevaajāyiṃsu, tassā’nekanarādhipo; 

Tuṭṭhacitto mahābodhiṃ, puna rajjena pūjayi. 

67 . 

Mahārajje’bhi siñcitvā, mahābodhiṃ mahissaro; 

Kāresi ca mahābodhi-pūjā nānappakārakaṃ. 

68 . 

Iti kusumapure saresaraṃsā, 

Bahuvidhacārudhajākulāvisālā; 

Surucirapavaroru bodhipūjā, 

Marunaracittavikāsinī ahosīti. 

Sujanappasādasaṃvegatthāya kate mahāvaṃse 

Mahābodhiggahaṇo nāma 

Aṭṭhārasamo paricchedo. 

Ekūnavīsatima pariccheda 

Bodhi āgamano 

1 . 

Mahābodhirakkhaṇatthaṃ , aṭṭhārasa rathe sabho; 

Devakulāni datvāna, aṭṭhāmaccā kulāni ca. 

2 . 

Aṭṭha brāhmaṇakulāni, aṭṭha vassakulāni ca; 

Gopakānaṃ taracchānaṃ, kuliṅgānaṃ kulāni ca. 

3 . 

Tatheva pesakārānaṃ, kumbhakārānameva ca; 

Sabbe sañcāpi senīnaṃ, nāgayakkhānameva ca. 

4 . 

Hemasajjughaṭeceva, datvā aṭṭhaṭṭha mānado; 

Āropetvā mahābodhiṃ, nāvaṃ gaṅgāya bhūsitaṃ. 

5 . 

Saṅghamitta mahātherī, sahe kadasa bhikkhuniṃ; 

Tathevā’ropayitvāna, ariṭṭhapamukhepi ca. 

6 . 

Nagarā nikkhamitvāna, viñjāṭavimaticcaso; 

Tāmalitthiṃ anuppatto, sattāhene’va bhūpati. 

7 . 

Accuḷā rāhi pūjāyi, devānāgānarāpi ca; 

Mahābodhiṃ pūjayantā, sattāhena’vupāgamuṃ. 

8 . 

Mahāsamuddatīramhi, mahābodhiṃ mahīpati; 

Ṭhapāpetvāna pūjesi, mahārajjena so puna. 

9 . 

Mahābodhiṃ mahārajje, abhisiñcīyakāmado; 

Aggasira sukkapakkhe, dine pāṭipade tato. 

10 . 

Uccāretuṃ mahābodhiṃ, tehiyeva’ṭṭha aṭṭhahi; 

Sālamūlamhi dinnehi, dhātuggatakulehi so. 

11 . 

Ukkhipitvā mahābodhiṃ, galamattaṃ jalaṃ tahiṃ; 

Ogāhetvā sanāvāya, patiṭṭhāpayi sādhukaṃ. 

12 . 

Nāvaṃ āropayitvā taṃ, mahātheriṃ satherikaṃ; 

Mahāriṭṭhaṃ mahāmaccaṃ, idaṃ vacanamabravi. 

13 . 

‘‘Ahaṃ rajjena tikkhattuṃ, mahābodhimapūjayiṃ; 

Eva mevā’bhi pūjetu, rājā rajjena me sakhā’’. 

14 . 

Idaṃ vatvā mahārājā, tīre pañjaliko ṭhito; 

Gacchamānaṃ mahābodhiṃ, passaṃ assūnivattayi. 

15 . 

Mahābodhi viyogena, 

Dhammā soko sasokavā; 

Kannitvā paridevitvā, 

Agamāsi sakaṃ puraṃ. 

16 . 

Mahābodhi samāruḷhā, nāvāpakkhandhī toyadhiṃ; 

Samantā yojane vicī, sannisīdi mahaṇṇave. 

17 . 

Pupphiṃsu pañcavaṇṇāni, padumāni samantato; 

Antalikkhe pavajjiṃsu, aneka tūriyāni ca. 

18 . 

Devatāhi anekāhi, pūjā’nekā pavattitā; 

Gahetuñca mahābodhi, nāgā’kāsuṃ vikubbanaṃ. 

19 . 

Saṅghamittā mahātheri, abhiññābalapāragā; 

Supaṇṇarūpā hutvāna, te tāsesi mahorage. 

20 . 

Te tāsitā mahātheriṃ, yācitvāna mahoragā; 

Nayitvāna mahābemadhiṃ, bhujaṅgabhavanaṃ tato. 

21 . 

Sattāhaṃ nāgarajjena, pūjāhi vividhāhi ca; 

Pūjayitvāna ānetvā, nāvāyaṃ ṭhapayiṃsu te. 

22 . 

Tadaheva mahābodhi, jambukolamidhagamā; 

Devānaṃpiyatisso tu, rājā lokahite rato. 

23 . 

Sumanā sāmaṇeramhā, pubbe sutatadāgamo; 

Maggasirādidinagho, pabhuti vacasādaro. 

24 . 

Uttaradvārato yāva, jambukolaṃ mahāpathaṃ; 

Vibhūsayitvā sakalaṃ, mahābodhigatāsayo. 

25 . 

Samuddāsanasālāya, ṭhāne ṭhatvā mahaṇṇave; 

Āgacchantaṃ mahābodhiṃ, mahātheriddhiyā’ddasa. 

26 . 

Tasmiṃṭhāne katā sālā, pakā setuṃ tamabbhutaṃ; 

Samuddāsanasālāti, nāmenā‘si’dha pākaṭā. 

27 . 

Mahātherānubhāvena, saddhiṃ therehi tehi ca; 

Tadaheva’gamā rājā, jambukolaṃ sa senako. 

28 . 

Mahābodhā gamepīti-vegenu’nno udānayaṃ; 

Galappamāṇaṃ salilaṃ, vigāhetvā suviggaho. 

29 . 

Mahābodhiṃ soḷasahi, kulehi saha muddhanā; 

Ādāyo’ropayitvāna, velāyaṃ maṇḍape subhe. 

30 . 

Ṭhapayitvāna laṃkindo, laṃkārajjena pūjayi; 

Soḷasannaṃ samappetvā, kulānaṃ rajjamattano. 

31 . 

Sayaṃ dovārikaṭhāne, ṭhatvāna divase tayo; 

Tattheva pūjaṃ kāresi, vividhaṃ manujādhipo. 

32 . 

Mahābodhiṃ dasamiyaṃ, āropetvā rathesubhe; 

Ānayanto manussindo, dumindaṃ taṃ ṭhapāpayi. 

33 . 

Pācinassa vihārassa, ṭhāne ṭhānavicakkhaṇo; 

Pātarāsaṃ pavattesi, sasaṅghassa janassa so. 

34 . 

Mahāmahindathere’ttha, kataṃ dasabalena taṃ; 

Kathesi nāgadamanaṃ, rañño tassa asesato. 

35 . 

Therassa sutvā kāretvā, saññāṇāni tahiṃ tahiṃ; 

Paribhuttesu ṭhānesu, nisajjādīhi satthunā. 

36 . 

Tivakkassa brāhmaṇassa, gāmadvāre ca bhūpati; 

Ṭhapāpetvā mahābodhiṃ, ṭhānesu tesu tesu ca. 

37 . 

Suddhavāluka santhāre, nānāpupphasamākule; 

Paggahitadhaje magge, pupphagghikavibhūsite. 

38 . 

Mahābodhiṃ pūjayanto, rattindiva matandito; 

Ānayitvā cuddasiyaṃ, anurādha purantikaṃ. 

39 . 

Vaḍḍhamānakacchāyāya, puraṃ sādhu vibhūsitaṃ; 

Uttarena ca dvārena, pūjayanto pavesiya. 

40 . 

Dakkhiṇena ca dvārena, nikkhamitvā pavesiya; 

Mahā meghavanārāmaṃ, catubuddhanisevitaṃ. 

41 . 

Sumanasseva vacasā, padesaṃ sādhusaṅkhataṃ; 

Pubbabodhiṭhitaṭṭhānaṃ, upanetvā manoramaṃ. 

42 . 

Kulehi so soḷasahi, rājā laṅkāradhārihi; 

Oropetvā mahābodhiṃ, patiṭṭhā petu mossajji. 

43 . 

Hatthato muttamattasā, asītiratanaṃ nabhaṃ; 

Uggantvāna ṭhitā muñci, chabbaṇṇā rasmiyo subhā. 

44 . 

Dīpe patthariyā’hacca, brahmalokaṃ ṭhitā ahu; 

Sūriyatthaṅgamanāyāva, rasmiyo tā manoramā. 

45 . 

Purisā dasasahassāni, pasannā pāṭihāriye; 

Vipassitvānā’rahatthaṃ, patvāna idha pabbajuṃ. 

46 . 

Orohitvā mahābodhi, sūriyatthaṅgame tato; 

Rohiṇiyā patiṭṭhāsi, mahiyaṃ kampi medinī. 

47 . 

Mūlāni tāni uggantvā, kaṭāhamukhavaṭṭito; 

Vinandhantā kaṭāhaṃ taṃ, otariṃsu mahītalaṃ. 

48 . 

Patiṭṭhitaṃ mahābodhiṃ, janā sabbe samagatā; 

Gandhamālādi pūjāhi, pūjayiṃsu samantato. 

49 . 

Mahāmegho pavassittha, himagabbhā samantato; 

Mahābodhiṃ chādayiṃsu, sītalāni ghanāni ca. 

50 . 

Sattāhāni mahābodhiṃ, tahiṃyeva adassanā; 

Himagabbhe sannisīdi, pasādajananī jane. 

51 . 

Sattāhā tikkame meghā, sabbe apagamiṃsu te; 

Mahābodhi ca dissittha, chabbaṇṇā raṃsiyopi ca. 

52 . 

Mahāmahindattheroca, saṅghamittā ca bhikkhunī; 

Tatthā’gañchuṃsaparisā, rājā saparisopi ca. 

53 . 

Khattiyā kājaraggāme, candanaggāma khattiyā; 

Tivakka brāhmaṇo ceva, dīpavāsī janāpi ca. 

54 . 

Devānubhāvenā’gañchuṃ, mahābodhi mahussukkā; 

Mahāsamāgame tasmiṃ, pāṭihāriyavimhite. 

55 . 

Pakkaṃ pācinasākhāya, pekkhataṃ pakka’makkhataṃ; 

Thero patantamādāya, ropetuṃ rājino adā. 

56 . 

Paṃsūnaṃ gandhamissānaṃ, puṇṇe soṇṇa kaṭāhake; 

Mahāsanassa ṭhāne taṃ, ṭhapitaṃ ropa’yissaro. 

57 . 

Pekkhataṃyeva sabbesaṃ, uggantvā aṭṭha aṅkurā; 

Jāyiṃsu bodhitaruṇā, aṭṭhaṃsu catuhatthakā. 

58 . 

Rājā te bodhitaruṇe, disvā vimhitamānaso; 

Setacchattena pūjesi, abhisekamadāsi ca. 

59 . 

Patiṭṭhāpesi aṭṭhannaṃ, jambukolamhi paṭṭane; 

Mahābodhi ṭhita ṭhāne, nāvāyo rohane tadā. 

60 . 

Tivakkabrāhmaṇagāme, thūpārāme tatheva ca; 

Issarasamaṇārāme, paṭhame cetiyaṅgaṇe. 

61 . 

Cetiya pabbatā rāme, tathā kājaragāmake; 

Candanagāmake cāti, ekekaṃ bodhilaṭṭhikaṃ. 

62 . 

Sesā catupakkajātā, dvattiṃsa bodhilaṭṭhiyo; 

Samantā yojanaṭhāne, vihāresu tahiṃ tahiṃ. 

63 . 

Dīpāvāsī janasseva, hitatthāya patiṭṭhite; 

Mahābodhi dumindamhi, sammāsambuddha tejasā. 

64 . 

Anulāsāsa parisā, saṅghamittāya theriyā; 

Santike pabbajitvāna, arahattamapāpuṇi. 

65 . 

Ariṭṭho so pañcasata-parivāro ca khattiyo; 

Therantike pabbajitvā, arahattamapāpuṇi. 

66 . 

Yāni seṭṭhikulāna’ṭṭha-mahābodhimidhāharuṃ; 

Bodhāharakulānīti, tāni tena pavuccare. 

67 . 

Upāsikā vihāroti, ñāte bhikkhunupassaye; 

Sasaṅghā saṅghamittā sā, mahātherī tahiṃ vasi. 

68 . 

Agārattayapāmokkhe , agāre tattha kārayi; 

Dvādasa tesu ekasmiṃ, mahāgāre ṭhapāpayi. 

69 . 

Mahābodhisametāya, nāvāya kūpayaṭṭhikaṃ; 

Ekasmiṃ piya mekasmiṃ, arittaṃ tehi teviduṃ. 

70 . 

Jāte aññanikāyepi, agārā dvādasāpi te; 

Hatthāḷaka bhikkhunīhi, vaḷañjayiṃsu sabbadā. 

71 . 

Rañño maṅgalahatthi so, vicaranto yathāsukhaṃ; 

Purassa ekapassamhi, kandarantamhi sītale. 

72 . 

Kadambapupphagumbante, aṭṭhāsi gocaraṃ caraṃ; 

Hatthiṃ tattharataṃ ñatvā, akaṃsu tattha āḷhakaṃ. 

73 . 

Atheka divasaṃ hatthī, nagaṇhi kabaḷāni so; 

Dīpappasādakaṃ theraṃ, rājā so pucchitaṃ mataṃ. 

74 . 

Kadambapupphagumbasmiṃ, thūpassa karaṇaṃ karī; 

Icchatīti mahāthero, mahārājassa abravi. 

75 . 

Sadhātukaṃ tattha thūpaṃ, thūpassa gharameva ca; 

Khippaṃ rājā akāresi, niccaṃ janahiterato. 

76 . 

Saṅghamittā mahātherī, suññāgārābhilāsinī; 

Ākiṇṇattā vihārassa, vussamānassa tassa sā. 

77 . 

Vuddhatthinī sāsanassa, bhikkhunīnaṃ hitāya ca; 

Bhikkhunupassayaṃ aññaṃ, icchamānā vicakkhaṇā. 

78 . 

Gantvā cetiyagehaṃ taṃ, pavivekasukhaṃ bhusaṃ; 

Divāvihāraṃ kappesi, vihārakusalā’malā. 

79 . 

Theriyā vandanatthāya, rājā bhikkhunupassayaṃ; 

Gantvā tattha gataṃ sutvā, gantvāna tattha vandiya. 

80 . 

Sammoditvā tāya saddhiṃ, tatthāgamanakāraṇaṃ; 

Tassā ñatvā adhippāyaṃ, adhippāya vidū vidū. 

81 . 

Samantā thūpagehassa, rammaṃ bhikkhunupassayaṃ; 

Devānaṃpiyatisso so, mahārājā akārayi. 

82 . 

Hatthāḷhakasamīpamhi , kato bhikkhunupassayo; 

Hatthāḷhakavihāroti, vissuto āsi tena so. 

83 . 

Sumittā saṅghamittā sā, mahātherī mahāmatī; 

Tasmiñhi vāsaṃ kappesi, ramme bhikkhunupassaye. 

84 . 

Evaṃ laṃkā lokahitaṃ sāsanavuddhiṃ; 

Saṃsodhento esa mahābodhi dumindo; 

Laṃkādīpe ramme mahāmeghavanasmiṃ, 

Aṭṭhā sīghaṃ kālamanekabbhūtayuttoti. 

Sujanappasādasaṃvegatthāya kate mahāvaṃse 

Bodhiāgamano nāma 

Ekūnavīsatimo paricchedo. 

Vīsatima pariccheda 

Theraparinibbānaṃ 

1 . 

Aṭṭhārasamhi vassamhi, dhammāsokassa rājino; 

Mahāmeghavanārāme, mahābodhi patiṭṭhati. 

2 . 

Tato dvādasame vasse, mahesī tassa rājino; 

Piyā asandhīmittā sā, matā sambuddhamāmakā. 

3 . 

Tato catutthe vassamhi, dhammāsoko mahīpati; 

Tissarakkha mahesitte, ṭhapesi visamāsayaṃ. 

4 . 

Tato tu tatiye vasse, sābālā rūpamāninī; 

‘‘Mayāpi ca ayaṃ rājā, mahābodhiṃ ma māyati’’. 

5 . 

Iti kodhavasaṃ gantvā, attano’nattha kārikā; 

Maṇḍukaṇṭakayogena, mahābodhi maghā tayi. 

6 . 

Tato ca tutthevassamhi, dhammā soko mahāyaso; 

Anicca tāva saṃpatto, sattatiṃsasamā ime. 

7 . 

Devānaṃ piyatisso tu, rājā dhammaguṇe rato; 

Mahāvihāre navakammaṃ, tathā cetiyapabbate. 

8 . 

Thūpārāme navakammaṃ, niṭṭhāpetvā yathārahaṃ; 

Dīpappasādakaṃ theraṃ, pucchi pucchitakovidaṃ. 

9 . 

Kārāpessamahaṃ bhante, vihāresu bahū idha; 

Patiṭṭhāpetuṃ thūpesu, kathaṃ lacchāma dhātuyo. 

10 . 

Sambuddhapattaṃ pūretvā, sumanenā’haṭā idha; 

Cetiyapabbate rāja, ṭhapitā atthi dhātuyo. 

11 . 

Hatthikkhandhe ṭhapetvā tā, dhātuyo idha āhara; 

Iti vutto satherena, tathā āhari dhātuyo. 

12 . 

Vihāre kārayitvāna, ṭhāne yojanayojane; 

Dhātuyo tattha thūpesu, nidhāpesi yathārahaṃ. 

13 . 

Sambuddhabhuttapattaṃ tu, rājavatthughare subhe; 

Ṭhapayitvāna pūjesi, nānāpūjāhi sabbadā. 

14 . 

Pañcasatehi’ssareti, mahātherassa santike; 

Pabbajjavasitaṭhāne, issarasamaṇako ahu. 

15 . 

Pañcasatehi vassehi, mahātherassa santike; 

Pabbajjavasitaṭhāne, tathā vassagiri ahu. 

16 . 

Yā yā mahāmahindena, therena vasitā guhā; 

Sapabbatavihāresu, sā mahindaguhā ahu. 

17 . 

Mahāvihāraṃ paṭhamaṃ, dutiyaṃ cetiyavhayaṃ; 

Thūpārāmaṃ tu tatiyaṃ, thūpapubbaṅgamaṃ subhaṃ. 

18 . 

Catutthaṃ tu mahābodhi-patiṭṭhāpanameva ca; 

Thūpaṭhānīyabhūtassa, pañcamaṃ pana sādhukaṃ. 

19 . 

Mahācetiyaṭhānamhi, silāthūpassa cāruno; 

Sambuddhagīvādhātussa, patiṭṭhāpanameva ca. 

20 . 

Issarasamaṇaṃ chaṭṭhaṃ, tissavāpintusattamaṃ; 

Aṭṭhamaṃ paṭhamaṃ thūpaṃ, navamaṃ vassagirivhayaṃ. 

21 . 

Upāsikāvhayaṃ rammaṃ, tathā hatthāḷhakavhayaṃ; 

Bhikkhunupassake dve’me, bhikkhunī phāsukāraṇā. 

22 . 

Hatthāḷhake osaritvā, bhikkhunīnaṃ upassaye; 

Gantvāna bhikkhusaṅghena, bhattaggahaṇakāraṇā. 

23 . 

Hattasālaṃ sūpahāraṃ, mahāpāḷikanāmakaṃ; 

Sabbupakaraṇūpetaṃ, sampattaparicārikaṃ. 

24 . 

Tathā bhikkhusahassassa, saparikkhāramuttamaṃ; 

Pavāraṇāya dānañca, anuvassakameva ca. 

25 . 

Nāgadīpe jambukola-vihāraṃ ta mhipaṭṭane; 

Tissamahāvihārañca, pācīnārāma meva ca. 

26 . 

Iti etāni kammāni, laṃkājanahitatthiko; 

Devānaṃpiyatisso so, laṃkindo puññapaññavā. 

27 . 

Paṭhameyeva vassamhi, kārāpesi guṇappiyo; 

Yāva jīvantunekāni, puññakammāni ācini. 

28 . 

Ayaṃ dīpo ahu ṭhito, vijite tassa rājino; 

Vassāni cattālīsaṃ so, rājā rajjamakārayi. 

29 . 

Tassa’cca ye taṃ kaniṭṭho, uttiyo iti vissuto; 

Rājaputto aputtaṃ taṃ, rajjaṃ kāresi sādhukaṃ. 

30 . 

Mahāmahindatthero tu, jinasāsanamuttamaṃ; 

Pariyattiṃ paṭipattiṃ, paṭivedhañca sādhukaṃ. 

31 . 

Laṃkādīpamhi dīpetvā, laṃkādīpo mahāgaṇi; 

Laṃkāyaso satthu kappo, katvā laṃkāhitaṃ bahuṃ. 

32 . 

Tassa uttiyarājassa, jayavassamhi aṭṭhame; 

Antovassaṃ saṭṭhivasso, cetiyapabbate vasaṃ. 

33 . 

Assayujassa māsassa, sukkapakkhaṭhame dine; 

Parinibbāyite netaṃ, dinaṃ tannāmakaṃ ahu. 

34 . 

[Nibbutassa mahindassa, aṭṭhamiyaṃ dine pana, 

Tena taṃ divasaṃ nāma, aṭṭhamiyāti sammataṃ.] 

35 . 

Taṃ sutvā uttiyo rājā, sokasallasamappito; 

Gantvāna theraṃ vanditvā kanditvā bahudhā bahuṃ. 

36 . 

Āsittagandhatelāya, bahuṃ sovaṇṇadoṇiyā; 

Theradebhaṃ khipāpetvā, taṃ doṇiṃ sādhuphussitaṃ. 

37 . 

Sovaṇṇakūṭāgāramhi, ṭhapāpetvā alaṅkate; 

Kūṭāgāraṃ gāhayitvā, kārento sādhukīḷitaṃ. 

38 . 

Mahatā ca janoghena, āgatenatato tato; 

Mahatā ca baloghena, kārento pūjanāvidhiṃ. 

39 . 

Alaṅkatena maggena, bahudhā’laṅkataṃ puraṃ; 

Ānayitvāna nagare, cāretvā rājavīthiyo. 

40 . 

Mahāvihāraṃ ānetvā, ettha pañhambamāḷake; 

Kuṭāgāraṃ ṭhapāpetvā, sattāhaṃ so mahīpati. 

41 . 

Toraṇaddhajapupphehi, gandhapuṇṇaghaṭehi ca; 

Vihārañca samantā ca, maṇḍihaṃ yojanattayaṃ. 

42 . 

Ahu rājānubhāvena, dīpantu sakalaṃ pana; 

Ānubhāvena devānaṃ, tathevā’laṅkataṃ ahu. 

43 . 

Nānāpūjaṃ kārayitvā, sattāhaṃ so mahīpati; 

Puratthimadisābhāge, therānaṃ baddhamāḷake. 

44 . 

Kāretvā gandhacitakaṃ, mahāthūpaṃ padakkhiṇaṃ; 

Karonto tattha netvā taṃ, kūṭāgāraṃ manoramaṃ. 

45 . 

Citakamhi ṭhapāpetvā, sakkāraṃ antimaṃ akā; 

Cetiyañcettha kāresi, gāhā petvāna dhātuyo. 

46 . 

Upaḍḍhadhātuṃ gāhetvā, cetiye pabbatepi ca; 

Sabbesu ca vihāresu, thūpe kāresi khattiyo. 

47 . 

Isino dehanikkhepa-kataṭhānañhi tassa taṃ; 

Vuccate bahumānena, isibhūmaṅganaṃ iti. 

48 . 

Tato pabhutya’riyānaṃ, samantā yojanattaye; 

Sarīraṃ āharitvāna, tamhi desamhi ḍayhati. 

49 . 

Saṅghamittā mahātherī, mahā’bhiññā mahāmatī; 

Katvā sāsanakiccāni, tathā lokahitaṃ bahuṃ. 

50 . 

Ekūnasaṭṭhivassā sā, uttiyasse’va rājino; 

Vassamhi navame kheme, hatthāḷhakaupassaye. 

51 . 

Vasantī parinibbāyī, rājā tassāpi kārayi; 

Therassa viya sattāhaṃ, pūjāsakkāra muttamaṃ. 

52 . 

Sabbā alaṅkatā laṃkā, therassa viya āsi ca; 

Kūṭāgāragataṃ theri-dehaṃ sattadinaccaye. 

53 . 

Nikkhāmetvāna nagaraṃ, thūparāma puratthato; 

Cittasālā samīpamhi, mahābodhipa dassaye. 

54 . 

Theriyā vuṭṭhaṭhānamhi, aggikicca makārayi; 

Thūpañca tattha kāresi, uttiyo so mahīpati. 

55 . 

Pañcāpi te mahātherā, therāriṭṭhādayopi ca; 

Tathā’neka sahassāni, bhikkhu khīṇāsavāpi ca. 

56 . 

Saṅghamittā pabhutiyo, tā ca dvādasatheriyo; 

Khīṇāsavā bhikkhuniyo, sahassāni bahūni ca. 

57 . 

Bahussutā mahāpaññā, vinayādijānāgamaṃ; 

Jotayitvāna kālena, payātā’niccatāvasaṃ. 

58 . 

Dasavassāni so rājā, rajjaṃ kāresi uttiyo; 

Evaṃ aniccatā esā, sabbalokavināsinī. 

59 . 

Taṃ etaṃ atisāhasaṃ atibalaṃ na vāriyaṃ naro; 

Jānantopi aniccataṃ bhavagate nibbindateneva ca; 

Nibbindo viratiṃ ratiṃ na kurute pāpehi puññehi ca; 

Tasse’sāatimohajālabalatājānampi sammuyhatīti. 

Sujanappasādasaṃvegatthāya kate mahāvaṃse 

Theraparinibbānaṃ nāma 

Vīsatimo paricchedo. 

Ekavīsatima pariccheda 

Vañca rājako 

1 . 

Uttiyassa kaniṭṭho tu, mahāsivo tadaccaye; 

Dasa vassāni kāresi, rajjaṃ sujana sevako. 

2 . 

Bhaddasālamhi so there, pasīditvā manoramaṃ; 

Kāresi purimāyantu, vihāraṃ nagaraṅgaṇaṃ. 

3 . 

Mahāsivakaniṭṭho tu, suratisso tadaccaye; 

Dasavassāni kāresi, rajjaṃ puññesu sādaro. 

4 . 

Dakkhiṇāya disāyaṃ so, vihāraṃ nagaraṃ gaṇaṃ; 

Purimāya hatthikkhandhañca, gokaṇṇagirimeva ca. 

5 . 

Vaṅguttare pabbatamhi, pācina pabbatavhayaṃ; 

Raheṇakasamīpamhi, tathā koḷambakāḷakaṃ. 

6 . 

Ariṭṭhapāde maṃ gulakaṃ, purimāya’ccha gallakaṃ; 

Girinelapanāyakaṇḍaṃ, nagarassuttharāya tu. 

7 . 

Pañcasatā neva mādi-vihāre puthavī pati; 

Gaṅgāya orapārañhi, laṃkādīpe tahiṃ tahiṃ. 

8 . 

Pure rajjā ca rajje ca, saṭṭhīvassāni sādhukaṃ; 

Kāresi ramme dhammena, ratanattaya gāravo. 

9 . 

Suvaṇṇapiṇḍatissoti, nāmaṃ rajjā tassā ahu; 

Suratissoti nāmantu, tassā’purajjapattiyā. 

10 . 

Assanāvikaputtā dve, damiḷā senaguttikā; 

Suratissamahīpālaṃ, taṃ gahetvā mahabbalā. 

11 . 

Duve vīsativassāni, rajjaṃ dhammena kārayuṃ; 

Te gahetvā aselo tu, muṭasivassa atrajo. 

12 . 

Sodariyānaṃ bhātūnaṃ, navamo bhatuko tato; 

Anurādhapure rajjaṃ, dasavassāni kārayi. 

13 . 

Coḷaraṭṭhā idha gamma, rajjatthaṃ ujujātiko; 

Eḷāro nāma damiḷo, gahetvā’selabhūpatiṃ. 

14 . 

Vassāni cattārīsañca, cattāri ca akārayi; 

Rajjaṃ vohārasamaye, majjhatto mittasattusu. 

15 . 

Sayanassa siropasse, ghaṇṭaṃ sudīghayottakaṃ; 

Lambāpesi vīrāvetuṃ, icchantehi vinicchayaṃ. 

16 . 

Eko putto ca dhītā ca, ahesuṃ tassa rājino; 

Rathena tissavāpiṃ so, gacchanto bhūmipālajo. 

17 . 

Taruṇaṃ vacchakaṃ magge, nipannaṃ sahadhenukaṃ; 

Gīvaṃ akkammacakkena, asañcicca aghātayi. 

18 . 

Gantvāna dhenughaṇṭaṃ taṃ, ghaṭṭesi ghaṭṭitāsayā; 

Rājā teneva cakkena, sīsaṃ puttassa chedayi. 

19 . 

Dijapotaṃ tālarukkhe, eko sappo abhakkhayi; 

Tampotamātā sakuṇī, gantvā ghaṇṭamaghaṭṭayi. 

20 . 

Āṇāpetvāna taṃ rājā, kucchiṃ tassa vidāḷiya; 

Potaṃ taṃ nīharāpetvā, tāle sappamasappayi. 

21 . 

Ratanaggassa ratana-ttayassa guṇasārataṃ; 

Ajānantopi so rājā, cārittamanupālayaṃ. 

22 . 

Cetiyadabbataṃ gantvā, bhikkhusaṅghaṃ pavāriya; 

Āgacchanto rathagato, rathassa yugakoṭiyā. 

23 . 

Akāsi jinathūpassa, 

Ekadesassa bhañjanaṃ; 

Amaccā ‘‘deva thūpono, 

Tayā bhinno’ti āhu taṃ. 

24 . 

Asañcicca kate‘pe’sa, rājā oruyha sandanā; 

‘‘Cakkena mama sīsampi, chindathā’ti pathesayi. 

25 . 

‘‘Parahiṃsaṃ mahārāja, satthā no neva icchati; 

Thūpaṃ pākatikaṃ katvā, khamāpehī’’ti āhu taṃ. 

26 . 

Te ṭhapetuṃ pañcadasa, pāsāṇe patite tahiṃ; 

Kahāpaṇa sahassāni, adā pañcadase vaso. 

27 . 

Akā mahallikā vīhiṃ, so setuṃ ātape khipi; 

Devo akāle vassitvā, tassā vihiṃ atemayi. 

28 . 

Vīhiṃ gahetvā gantvā sā, ghaṇṭaṃ taṃ samaghaṭṭayi; 

Akālavassaṃ sutvā taṃ, vissajjetvā tamattikaṃ. 

29 . 

Rājā dhammamhi vattanto, ‘‘kāle vassaṃ labhe’’iti; 

Tassā vinicchayatthāya, upavāsaṃ nipajji so. 

30 . 

Baliggāhī devaputto, rañño tejena otthaṭo; 

Gantvā cātumahārāja-santikaṃ taṃ nivedayi. 

31 . 

Te tamādāya gantvāna, sakkassa paṭivedayuṃ; 

Sakko pajjunnamāhuya, kāle vassaṃ upādiyi. 

32 . 

Baliggāhī devaputto, rājino taṃ nivedayi; 

Tatoppabhuti taṃ rajje, divā devo na vassatha. 

33 . 

Rattiṃ devo’nu sattāhaṃ, vassiyāmamhi majjhime; 

Puṇṇāna’hesuṃ sabbattha, khuddakā vāṭakānipi. 

34 . 

Agatigamanadoso muttamattena eso, 

Anupahata kudiṭṭhipīdisiṃ pāpuṇī’ddhiṃ; 

Agatigamanadosaṃ suddhadiṭṭhisamāno, 

Kathamidhahi manusso buddhimā no jaheyyāti. 

Sujanappasādasaṃvegatthāya kate mahāvaṃse 

Pañcarājako nāma 

Ekavīsatimo paricchedo. 

Bāvīsatima pariccheda 

Gāmaṇikumāra suti 

1 . 

Eḷāraṃ ghātayitvāna, rājā’hu duṭṭhagāmaṇi; 

Tadattha dīpanatthāya, anupubbakathā ayaṃ. 

2 . 

Devānaṃ piyatissassa, rañño dutiyabhātiko; 

Uparājā mahānāgo, nāmānu bhātuno piyo. 

3 . 

Rañño devī saputtassa, bālā rajjābhikāmini; 

Uparājavadhatthāya, jātacittā nirantaraṃ. 

4 . 

Vāpiṃ taracchanāmaṃ sā, kārāpentassa pāhiṇi; 

Ambaṃ visena yojetvā, ṭhapetvā ambamatthake. 

5 . 

Tassā putto sahagato, uparājena bālako; 

Bhājane vivaṭeyeva, taṃ ambaṃ khādiyā’mari. 

6 . 

Uparājā tatoyeva, sadāra bala vāhano; 

Rakkhihuṃ sakamattānaṃ, rohaṇā’bhimukho agā. 

7 . 

Yaṭṭhālaya vihārasmiṃ, mahesī tassa gabbhinī; 

Puttaṃ janesi so tassa, bhātu nāma makārayi. 

8 . 

Tato gantvā rohaṇaṃ so, 

Issaro rohaṇe’khilo; 

Mahā bhāgo mahā gāme, 

Rajjaṃ kāresi khattiyo. 

9 . 

Kāresi so nāgamahā-vihāraṃ sakanāmakaṃ; 

Uddhakandarakādī ca, pihāre kārayī bahū. 

10 . 

Yaṭṭhālaya katisso so, tassa putto tadaccaye; 

Hattheva rajjaṃ kāresi, tassa putto’bhayo tathā. 

11 . 

Goṭṭhābhayasuto kāka-vaṇṇatissoti vissuho; 

Tadaccaye tattha rajjaṃ, so akāresi khattiyo. 

12 . 

Vihāradevi nāmā’si, mahesī tassa rājino; 

Saddhassa saddhāsampannā, dhītā kalyāṇi rājino. 

13 . 

Kalyāṇiyaṃ narindo hi, tisso nāmāsi khattiyo; 

Devisaññogajanita-ko potassa kaniṭṭhako. 

14 . 

Bhīto tato palāyitvā, ayyauttiya nāmako; 

Aññattha vasi so deso, tena taṃ nāmako ahu. 

15 . 

Datvā rahassalekhaṃ so, bhikkhuvesadharaṃ naraṃ; 

Pāhesi deviyā gantvā, rājadvāre ṭhito tuso. 

16 . 

Rāja gehe arahatā, bhuñjamānena sabbadā; 

Aññāyamāno therena, rañño gharamupāgami. 

17 . 

Therena saddhiṃ bhuñjitvā, rañño saha viniggame; 

Pātesi bhūmiyaṃ lekhaṃ, pekkhamānāya deviyā. 

18 . 

Saddena tena rājānaṃ, nivattitvā vilokayaṃ; 

Ñatvāna lekhasandesaṃ, kuddho therassa dummati. 

19 . 

Theraṃ taṃ purisaṃ tañca, mārāpetvāna kodhasā; 

Samuddasmiṃ khipāpesi, kujjhitvā tena devatā. 

20 . 

Samuddeno’ttharā pesuṃ, taṃ desaṃ sotubhūpati; 

Attano dhītaraṃ yuddhaṃ, deviṃ nāma surupiniṃ. 

21 . 

Likhitvā rājadhītāti, sovaṇṇakkhaliyā lahuṃ; 

Nisīdāpiya tattheva, samuddasmiṃ vissajjayi. 

22 . 

Okkantaṃ taṃ tato laṃke-kākavaṇṇo mahīpati; 

Abhisecayi tenā’si, vihāropapadavhayā. 

23 . 

Tissa mahāvihārañca, tathā cittalapabbataṃ; 

Gamitthavāliṃ kuṭāliṃ, vihāre evamādike. 

24 . 

Kāretvā supasannena, manasāratanattaye; 

Upaṭṭhahi tadā saṅghaṃ, paccayehi catūhi so. 

25 . 

Koṭipabbata nāmamhi, vihāre sīlavattimā; 

Tadā ahu sāmaṇero, nānāpuññakaro sadā. 

26 . 

Sukhenārohaṇatthāya, akāsa cetiyaṅgaṇe; 

Ṭhapesi tīṇi pāsāṇe, pāsāṇa phalakāni so. 

27 . 

Adā pānīya dānañca, vattaṃ saṅghassa cā’kari; 

Sadā kilantakāyassa, tassā’bodho mahā ahu. 

28 . 

Sivikāya kamānetvā, bhikkhavo katavedino; 

Silāpassaya pariveṇe, tissārāme upaṭṭhahuṃ. 

29 . 

Sadā vihāradevīsā, rājagehe susaṅkhate; 

Purebhattaṃ mahādānaṃ, datvā saṅghassa saññatā. 

30 . 

Pacchābhattaṃ gandhamālaṃ, bhesajjavasanāni ca; 

Gāhayitvā gatā’rāmaṃ, sakkaroti yathārahaṃ. 

31 . 

Tadā tatheva katvā sā, saṅghattherassa santike; 

Nisīdi dhammaṃ desento, thero taṃ idha mabravi. 

32 . 

‘‘Mahāsampatti tumhehi, laddhā’yaṃ puññakammunā; 

Appamādo’va kātabbo, puññakamme idānipi’’. 

33 . 

Evaṃ vutte tu sā āha, ‘‘kiṃ sampatti ayaṃ idha; 

Yesaṃ no dārakā natthi, vañjhāsampatti tena no’’. 

34 . 

Chaḷabhiñño mahāthero, puttalābhamavekkhiya; 

‘‘Gilānaṃ sāmaṇeraṃ taṃ, passadevī’’ti abravi. 

35 . 

Sā gantvā’sanna maraṇaṃ, sāmaṇeramavoca taṃ; 

‘‘Patthehi mama puttattaṃ, sampattī mahatī hi no’’. 

36 . 

Na icchatīti ñatvāna, tadatthaṃ mahatiṃ subhaṃ; 

Pupphapūjaṃ kārayitvā, puna yāci sumedhasā. 

37 . 

Evampa’nicchamānassa, atthāyu’pāyakovidā; 

Nānā bhesajja vatthāni, saṅghe datvā’tha yācitaṃ. 

38 . 

Patthesi so rājakulaṃ, sā taṃ ṭhānaṃ anekadhā; 

Alaṅkaritvā vanditvā, yānamāruyha pakkami. 

39 . 

Tato cuto sāmaṇero, gacchamānāya deviyā; 

Tassā kucchimhi nibbatti, taṃ jāniya nivattisā. 

40 . 

Rañño taṃ sāsanaṃ datvā, raññā saha punā’gamā; 

Sarīrakiccaṃ kāretvā, sāmaṇerassu’bhopite. 

41 . 

Tasmiṃyeva pariveṇe, vasantā santamānasā; 

Mahādānaṃ pavattesuṃ, bhikkhusaṅghassa sabbadā. 

42 . 

Tasse’vaṃ dohaḷo āhi, mahā puññāya mātuyā; 

‘‘Usabhamattaṃ madhugaṇḍaṃ, katvā ussīsake sayaṃ. 

43 . 

Vāmetarena passena, nipannāsayane subhe; 

Dvādasannaṃ sahassānaṃ, bhikkhūnaṃ dinnasesakaṃ. 

44 . 

Madhuṃ bhuñjitukāmā’si, atha eḷāra rājino; 

Yodhāna maggayodhassa, sīsacchinnāsidevanaṃ. 

45 . 

Tasseva sīse ṭhatvāna, pātuñceva akāmayi; 

Anurādha purasseva, uppalakkhettato pana. 

46 . 

Ānītuppalamālañca, amilā taṃ pilandhituṃ; 

Taṃ devī rājino āha, nemitte pucchi bhūpati. 

47 . 

Taṃ sutvā āhu nemittā, ‘‘deviputto nighātiya; 

Damiḷe katve’karajjaṃ, sāsanaṃ jotayissati’’. 

48 . 

Edisaṃ madhugaṇḍaṃ so, dasseti tassa īdisiṃ; 

Sampattiṃ deti rājā’’ti, ghosāpesi mahīpati. 

49 . 

Goṭṭhasamuddavelante, madhupuṇṇaṃ nikujjitaṃ; 

Nāvaṃ ñatvāna ācikkhi, rañño janapade naro. 

50 . 

Rājā deviṃ tahiṃ netvā, maṇḍapamhi susaṅkhate; 

Yathicchithaṃ tāya madhuṃ, paribhogamakārayi. 

51 . 

Itare dohaḷe tassā, sampādetuṃ mahīpati; 

Veḷusumana nāmaṃ taṃ, yodhaṃ tattha niyojayi. 

52 . 

So’nurādhapuraṃ gantvā, rañño maṅgalavājino; 

Gopakena akā mettiṃ, tassa kiccañca sabbadā. 

53 . 

Tassa vissattha taṃ ñatvā, pātova uppalāna’siṃ; 

Kadambanadiyā tīre, ṭhapetvāna asaṅkito. 

54 . 

Assaṃ netvā tamāruyha, gaṇhitvāna uppalāna’siṃ; 

Nivedayitvāna attānaṃ, assavegena pakkami. 

55 . 

Sutvā rājā gahetuṃ taṃ, mahā yodhānapesayi; 

Dutiyaṃ sammathaṃ assaṃ, āruyha sonudhāpitaṃ. 

56 . 

So gumbanissito assa-piṭṭheyeva nisīdiya; 

Entassa piṭṭhito tassa, ubbayhā’siṃ pasārayi. 

57 . 

Assavegenayantassa, sīsaṃ chijja ubhohaye; 

Sīsañcā’dāya sāyaṃ so, mahāgāmamupāgami. 

58 . 

Dohaḷe te ca sā devī, paribhuñji yathāruci; 

Rājā yodhassa sakkāraṃ, kārāpesi yathārahaṃ. 

59 . 

Sā devī samaye dhaññaṃ, janayī puttamuttamaṃ; 

Mahārājakule tasmiṃ, ānando ca mahā ahu. 

60 . 

Tassa puññānubhāvena, tadaheva upāgamuṃ; 

Nānāratanasampuṇṇā, sattanāvā tato tato. 

61 . 

Tasseva puññatejena, chaddantakulato karī; 

Hatthicchāpaṃ āharitvā, ṭhapetvā idha pakkami. 

62 . 

Taṃ titthasaratīramhi, disvā gumbantare ṭhitaṃ; 

Kaṇḍulavho bālisiko, rañño ācikkhi tāvade. 

63 . 

Pesetvā’cariye rājā, tamāṇāpiya posayi; 

Kaṇḍulo iti ñāyittha, diṭṭhattā kaṇḍulena so. 

64 . 

‘‘Suvaṇṇabhājanādīnaṃ , puṇṇā nāvā idhāgatā’’; 

Iti rañño nivedasuṃ, rājā tānā’harāpayi. 

65 . 

Puttassa nāmakaraṇe, maṅgalamhi mahīpati; 

Dvādasa sahassasaṅkhaṃ, bhikkhusaṅghaṃ nimantiya. 

66 . 

Evaṃ cintesi ‘‘yadime, putto laṃkātale’khile; 

Rajjaṃ gahetvā sambuddha-sāsanaṃ jotayissati. 

67 . 

Aṭṭhuttarasahassañca, bhikkhavo pavisantu ca; 

Sabbe te uddhapattañca, cīvaraṃ pārapantu ca. 

68 . 

Paṭhamaṃ dakkhiṇaṃ pādaṃ, ummāranto ṭhapentu ca; 

Ekacchattayutaṃ dhamma-karaṇaṃ nīharantu ca. 

69 . 

Gotamo nāma thero ca, patiggaṇhātu puttakaṃ; 

So ca saraṇasikkhā yo, detu’’ sabbaṃ tathā ahu. 

70 . 

Sabbaṃ nimittaṃ disvāna, tuṭṭhacitto mahīpati; 

Datvā saṅghassa pāyāsaṃ, nāmaṃ puttassa kārayi. 

71 . 

Mahāgāme nāyakattaṃ, pitunāmañca ekato; 

Ubho katvāna ekajjhaṃ, gāmaṇiabhayo iti. 

72 . 

Mahāgāmaṃ pavisitvā, navame divase tato; 

Saṅgamaṃ deviyā kāsi, tena gabbhamagaṇhi sā. 

73 . 

Kāle jātaṃ sutaṃ rājā, tissanāmaṃ akārayi; 

Mahatā parihārena, ubhato vaḍḍhiṃsu dārakā. 

74 . 

Sitthappavesamaṅgala-kāle dvinnampi sādaro; 

Bhikkhusatānaṃ pañcanaṃ, dāpayitvāna pāyasaṃ. 

75 . 

Tehi upaḍḍhe bhuttamhi, gahetvā thokathokakaṃ; 

Sovaṇṇasarakene’saṃ, deviyā saha bhūpati. 

76 . 

‘‘Sambuddhasāsanaṃ tumhe, yadi chaḍḍetha puttakā; 

Mā jīratu kucchigataṃ, idaṃ vo’’ti apāpayi. 

77 . 

Viññāya bhāsitatthaṃ te, ubho rājakumārakā; 

Pāyāsaṃ taṃ abhuñjiṃsu, tuṭṭhacittā’mataṃ viya. 

78 . 

Dasa dvādasavassesu, tesu vīmaṃsanatthiko; 

Tatheva bhikkhū bhojetvā, tesaṃ ucchiṭṭhamodanaṃ. 

79 . 

Gāhayitvā taṭṭakena, ṭhapāpetvā tadantike; 

Tibhāgaṃ kārayitvāna, idha māha mahīpati. 

80 . 

‘‘Kuladevatānaṃ no tātā, bhikkhūnaṃ vimukhā mayaṃ; 

Na hessāmā’’ti cintetvā, bhāgaṃ bhuñjathi’manti ca. 

81 . 

‘‘Dve bhātaro mayaṃ niccaṃ, aññamaññamadūbhakā; 

Bhavissāmā’’ti cintetvā, bhāgaṃ bhuñjithi’manti ca. 

82 . 

Amataṃ viya bhuñjiṃsu, te dve bhāge ubhopi ca; 

‘‘Na yujjhissāma damiḷehi’’, iti bhuñjathi’maṃ iti. 

83 . 

Evaṃ vuttetu tisso so, pāṇinā khipi bhojanaṃ; 

Gāmaṇibhattapiṇḍaṃ tu, khipitvā sayanaṃ gato. 

84 . 

Saṃkucitvā hatthapādaṃ, nipajji sayena sayaṃ; 

Devī gantvā tosayantī, gāmaṇiṃ etadabravi. 

85 . 

Pasāritaṅgo sayane, kiṃ nasesi sukhaṃ suta; 

‘‘Gaṅgāpāramhi damīḷā, ito goṭṭhamahodadhi. 

86 . 

Kathaṃ pasāritaṅgo’haṃ, nipajjāmī’ti so bravi; 

Sutvāna tassādhippāyaṃ, tuṇhī āsi mahīpati. 

87 . 

So kamenā’bhivaḍḍhanto, ahu soḷasavassiko; 

Puññavā yasavā dhīmā, tejo balaparakkamo. 

88 . 

Calācalāyaṃ gatiyañhi pāṇino, 

Upenti puññena yathāruciṃ gatiṃ; 

Itīti mantetvā satataṃ mahādaro, 

Bhaveyya puññapacayamhi buddhimāti. 

Sujanappasādasaṃvegatthāya kate mahāvaṃse 

Gāmaṇikumārasūti nāma 

Bāvīsatimo paricchedo. 

Tevīsatima pariccheda 

Yodhalābho 

1 . 

Balalakkhaṇarūpeti , 

Tejojavaguṇehi ca; 

Aggo hutvā mahākāyo, 

So ca kaṇḍūlavāraṇo. 

2 . 

Nandīmitto suranimilo, mahāsoṇo goṭṭhayimbaro; 

Theraputtābhayo bharaṇo, veḷusumano tatheva ca. 

3 . 

Khañjadevo phussadevo, labhiyya vasabhopi ca; 

Ete dasa mahāyodhā, tassā’hesuṃ mahabbalā. 

4 . 

Ahu eḷārarājassa, mitto nāma camūpati; 

Tassa kammantagāmamhi, pācīnakhaṇḍarājiyā. 

5 . 

Cittapabbatasāmantā, ahu bhaginiyā suto; 

Kosohitavatthaguyho, mātulasseva nāmato. 

6 . 

Dūrampi parisappantaṃ, daharaṃ taṃ kumārakaṃ; 

Ābajjha nandiyā kaṭyaṃ, nisadamhi abandhisu. 

7 . 

Nisadaṃ kaḍḍhato tassa, bhūmiyaṃ parisappato; 

Ummārātikkame nandi, sā chajjati yato tato. 

8 . 

Nandimittoti ñāyittha, dasanāgabalo ahu; 

Vuddho nagaramāgamma, so upaṭṭhāsi mātulaṃ. 

9 . 

Thūpādīsu asakkāraṃ, karonto damiḷe tadā; 

Ūruṃ akkammapādena, hatthena itaraṃ tuso. 

10 . 

Gahetvā sampadāletvā, bahikkhapatiṃ thāmavā; 

Devā antaradhāpenti, tena khittaṃ kaḷevaraṃ. 

11 . 

Damiḷānaṃ khayaṃ disvā, rañño ārocayiṃ sutaṃ; 

‘‘Sahoṭṭaṃ gaṇhathetaṃ’’ti, vuttaṃ kātuṃ na sakkhisuṃ. 

12 . 

Cintesi nandimitto so, ‘‘evampi karato mama; 

Janakkhayo kevalañhi, natthi sāsanajotanaṃ. 

13 . 

Rohaṇe khattiyā santi, pasannaṃ ratanattaye; 

Tattha katvā rājasevaṃ, gaṇhitvā damiḷe’khile. 

14 . 

Rajjaṃ datvā khattiyānaṃ, jotessaṃ buddhasāsanaṃ’’; 

Iti gantvā gāmaṇissa, taṃ kumārassa sāvayi. 

15 . 

Mātuyā mantayitvā so, sakkāraṃ tassa kārayi; 

Sakkato nandimitto so, yodho vasi tadantike. 

16 . 

Kākavaṇṇo tissarājā, vāretuṃ damiḷisadā; 

Mahāgaṅgāya titthesu, rakkhaṃ sabbesu kārayi. 

17 . 

Ahu dīghābhayo nāma, rañño’ñña bhariyā suto; 

Kacchakatitthe gaṅgāya, tena rakkhamakārayi. 

18 . 

So rakkhākaraṇatthāya, samantā yojanadvaye; 

Mahākulamhā ekekaṃ, puttaṃ āṇāpayi tahiṃ. 

19 . 

Koṭṭhivāle janapade, gāme khaṇḍakaviṭṭhike; 

Sattaputto kulapati, saṅgho nāmā’si issaro. 

20 . 

Tassāpi dhūtaṃ pāhesi, rājaputto sutatthiko; 

Sattamo nimilo nāma, dasahatthibalo suto. 

21 . 

Tassa akammasīlattā, khīyantā chapi bhātaro; 

Rocayuṃ tassa gamanaṃ, na tu mātā pitā pana. 

22 . 

Kujjhitvā sesabhātūnaṃ, pātoyeva tiyojanaṃ; 

Gantvā suraggameyeva, rājaputtaṃ apassiso. 

23 . 

So taṃ vimaṃsanatthāya, dūre kicce niyojayi; 

Cetiya pabbatā sanne, dvāra maṇḍalagāmake. 

24 . 

Brāhmaṇo kuṇḍalo nāma, vijja te me sahāyako; 

Samuddapāre bhaṇḍāni, tassa vijjanti santike. 

25 . 

Gantvā taṃ tena dinnāni, bhaṇḍakāni idhā’hara; 

Iti vatvāna bhojetvā, lekhaṃ datvā vissajjayi. 

26 . 

Tato nava yojanañhi, anurādhapuraṃ idaṃ; 

Pubbaṇheyeva gantvāna, so taṃ brāhmaṇa maddasa. 

27 . 

‘‘Nhatvā vāpiyaṃ tāta, ehī’’ti āha brāhmaṇo; 

Idhā’nāgata pubbattā, nhatvāna tissavāpiyaṃ. 

28 . 

Mahābodhiñca pūjetvā, thūpārāme ca cetiyaṃ; 

Nagaraṃ pavisitvāna, passitvā sakalaṃ puraṃ. 

29 . 

Āpaṇā gandhamādāya, uttara dvārato tato; 

Nikkhammuppala khettamhā, gahetvā uppalāni ca. 

30 . 

Upāgami brāhmaṇaṃ taṃ, puṭṭho tenā’ha so gatiṃ; 

Sutvā so brāhmaṇo tassa, pubbāgamamidhāgamaṃ. 

31 . 

Vimhito cintayī evaṃ, ‘‘purisā jānīyo ayaṃ; 

Sace jāneyya eḷāro, imaṃ hatthe karissati. 

32 . 

Tasmā’yaṃ damiḷā’sanne, vāsetuṃ neva arahati; 

Rājaputtassa pituno, santike vāsamarahati’’. 

33 . 

Eva mevaṃ likhitvāna, lekhaṃ tassa samappayi; 

Puṇṇavaḍḍhana vatthāni, paṇṇākāre bahūpi ca. 

34 . 

Datvā taṃ bhojayitvā ca, pesesī sakhisantikaṃ; 

So vaḍḍhamānacchāyāyaṃ, gatvā rājasutanti kaṃ. 

35 . 

Lekhañca paṇṇākāre ca, rājaputtassa appayi; 

Tuṭṭho āha ‘‘sahassena, pasādetha ima’’nti so. 

36 . 

Issaṃ kariṃsu tassa’ññe, rājaputtassa sevakā; 

So taṃ dasasahassena, pasādāpesi dārakaṃ. 

37 . 

Tassa kesaṃ likhāpetvā, gaṅgāyeva nahāpiya; 

Puṇṇavaḍḍhana vatthayugaṃ, gandhamālañca sundaraṃ; 

Acchādetvā vilimpetvā, maṇḍayitvā surūpakaṃ. 

38 . 

Sīsaṃ dukūlapaṭṭena, veṭhayitvā upānayuṃ; 

Attano parihārena, bhattaṃ tassa adāpayi. 

39 . 

Attano dasasahassa-agghanasayanaṃ subhaṃ; 

Sayanatthaṃ adāpesi, tassa yodhassa khattiyo. 

40 . 

So sabbaṃ ekato katvā, netvā mātāpitantikaṃ; 

Mātuyā dasasahassaṃ, sayanaṃ pituno adā. 

41 . 

Taṃyeva rattiṃ āgantvā, rakkhaṭhāne addassayi; 

Pabhāte rājaputto taṃ, sutvā tuṭṭhamano ahu. 

42 . 

Datvā paricchadaṃ tassa, parivārajanaṃ tathā; 

Datvā dasasahassānī, pesesi pitusantikaṃ. 

43 . 

Yodho dasasahassāni, netvā mātāpitantikaṃ; 

Tesaṃ datvā kākavaṇṇa-tisso rājā mupāgami. 

44 . 

So gāmaṇikumārassa, tamappesi mahīpati; 

Sakkato suranimilo, yodho vasi tadantike. 

45 . 

Kuṭumbarikaṇṇikāyaṃ, 

Hundarīvāpi gāmake; 

Tisassa aṭṭhamo putto, 

Ahosi soṇa nāmako. 

46 . 

Sattavassikakālepi, tālagacche aluñci so; 

Dasa vassikakālamhi, tāle luñcimahabbalo. 

47 . 

Kāle na so mahāsoṇo, 

Dasa hatthi balo ahu; 

Rājā taṃ tādisaṃ sutvā, 

Gahetvā pitusantikā. 

48 . 

Gāmaṇissa kumārassa, adāsi posanatthiko; 

Tena so laddhasakkāro, yodho vasi tadantike. 

49 . 

Girināme janapade, gāme nicchelaviṭṭhike; 

Dasahatthibalo āsi, mahānāgassa atrajo. 

50 . 

Lakuṇṭakasarīrattā, ahu goṭṭhaka nāmako; 

Karonti keḷiparihāsaṃ, tassa jeṭṭhā cha bhātaro. 

51 . 

Te gantvā māsakhettatthaṃ, koṭṭayitvā mahāvanaṃ; 

Tassa bhāgaṃ ṭhapetvāna, gantvā tassa nivedayuṃ. 

52 . 

So gantvā taṃ khaṇaṃyeva, rukkhe imbarasaññite; 

Luñcitvāna samaṃ katvā, bhūmiṃ gantvā nivedayi. 

53 . 

Gantvāna bhātaro tassa, disvā kammanta mabbhutaṃ; 

Tassa kammaṃ kittayantā, āgacchiṃsu tadantikaṃ. 

54 . 

Tadupādāya so āsi, goṭṭhayimbaranāmako; 

Tatheva rājā pāhesi, tambi gāmaṇisantikaṃ. 

55 . 

Koṭipabbatasāmantā, kittigāmamhi issaro; 

Rohaṇo nāma gahapati, jātaṃ puttakamattano. 

56 . 

Samāna nāmaṃ kāresi, goṭṭhakāhayarājino; 

Dārako so balī āsi, dasadvādasavassiko. 

57 . 

Asakkuṇeyyapāsāṇe, uddhattuṃ catupañcahi; 

Kīḷamāno khipi tadā, so kīḷāguḷake viya. 

58 . 

Tassa soḷasavassassa, pitā gadamakārayi; 

Aṭṭhatiṃsaṅgulavaṭṭaṃ, soḷasahatthadīghakaṃ. 

59 . 

Kālānaṃ nāḷikerānaṃ, 

Khandhe āhacca tāya so; 

Te pātayitvā teneva, 

Yo dho so pākaṭo ahu. 

60 . 

Tatheva rājā pāhesi, tampi gāmaṇisantike; 

Upaṭṭhāko mahāsumma-therassā’si pitā pana. 

61 . 

So mahāsummatherassa, dhammaṃ sutvā kuṭumbiko; 

Sotāpattiphalaṃ patto, vihāre koḷapabbate. 

62 . 

Sotu sañjātasaṃvego, ārocetvāna rājino; 

Datvā kuṭumbaṃ puttassa, pabbaji therasantike. 

63 . 

Bhāvanaṃ anuyuñjitvā, arahattamapāpuṇi; 

Putto tena’ssa paññāyi, theraputtābhayo iti. 

64 . 

Kappakandaragāmamhi, kumārassa suto ahu; 

Bharaṇo nāma so kāle, dasadvādasavassike. 

65 . 

Dārakehi vanaṃ gantvā’-nubandhitvā sase bahū; 

Pādena paharitvāna, dvikhaṇḍaṃ bhūmiyaṃ khipi. 

66 . 

Gāmikehi vanaṃ gantvā, soḷasavassiko pana; 

Tatheva pātesi lahuṃ, miga gokaṇṇasūkare. 

67 . 

Bharaṇo so mahāyodho, 

Teneva pākaṭo ahu; 

Tatheva rājā vāsesi, 

Tampi gāmaṇisantike. 

68 . 

Girigāme janapade, kuṭumbiyaṅgaṇagāmake; 

Kuṭumpivasabho nāma, ahosi tattha sammato. 

69 . 

Veḷo janapado tassa, sumano giribhojako; 

Sahāyassa sute jāte, paṇṇākārapurassarā. 

70 . 

Gantvā ubho sakaṃ nāmaṃ, dārakassa akārayuṃ; 

Taṃ vuddhaṃ attano gehe, vāsesi siribhojako. 

71 . 

Tasse’ko sindhavo posaṃ, kañcinā rohituṃ adā; 

Disvā tu veḷusumanaṃ, ayaṃ arohako mama. 

72 . 

Anurūpo’ti cintetvā, 

Pahaṭṭho hesitaṃ akā; 

Taṃ ñatvā bhojako ‘‘assaṃ, 

Ārohā’’ti tamāhaso. 

73 . 

So assaṃ āruhitvā taṃ, sīghaṃ dhāvayi maṇḍale; 

Maṇḍale sakale asso, ekābaddho adissi so. 

74 . 

Nisīdi dhāvato ca’ssa, vassahāro’va piṭṭhiyaṃ; 

Mocetipi uttariyaṃ, bandhatipi anādaro. 

75 . 

Taṃ disvā parisā sabbā, ukkuṭṭhiṃ sampavattayi; 

Datvā dasasahassāni, tassa so giribhojako. 

76 . 

Rājānucchaviko’yaṃti, haṭṭho rañño adāsi taṃ; 

Rājā taṃ veḷusumanaṃ, attanoyeva santike. 

77 . 

Kāretvā tassa sakkāraṃ, vāsesi bahumānayaṃ; 

Nakulanagarakaṇṇikāyaṃ, gāme mahinda doṇike. 

78 . 

Abhayassa’ntime putto, devonāmā’si thāmavā; 

Īsakaṃ pana khañjattā, khañjadevoti taṃ viduṃ. 

79 . 

Migamaṃ gāmavāsīhi, saha gantvāna so tadā; 

Mahise anubandhitvā, mahante uṭṭhituṭṭhite. 

80 . 

Hatthena pāde gaṇhitvā, bhametvā sīsamatthake; 

Asumha bhūmiṃ cuṇṇeti, tesaṃ aṭṭhīni māṇavo. 

81 . 

Taṃ pavattiṃ suṇitvāva, khañjadevaṃ mahīpati; 

Vāsesi āharāpetvā, gāmaṇisse’va santike. 

82 . 

Cittalapabbatā’sanne, gāme kapiṭṭhanāmake; 

Uppalassa suto āsi, phussadevoti nāmako. 

83 . 

Gantvā saha kumārehi, vihāraṃ so kumārako; 

Bodhiyā pūjitaṃ saṅkhaṃ, ādāya dhamithāmasā. 

84 . 

Asanīpātasaddova, saddo tassa mahā ahu; 

Ummattā viya āsuṃ te, bhītā sabbepi dārakā. 

85 . 

Tena so āsi ummāda-phussa devoti pākaṭo; 

Dhanusippaṃ akāresi, tassa vaṃsāgataṃ pitā. 

86 . 

Saddavedhi vijjuvedhī, vālavedhī ca so ahu; 

Vālukāpuṇṇasakaṭaṃ, baddhadhammasataṃ tathā. 

87 . 

Asano dumbaramayaṃ, aṭṭhasoḷasaaṅgulaṃ; 

Tathā ayo lohamayaṃ, paṭṭaṃdi caturaṅgali. 

88 . 

Nibbedhayatikaṇṇena, kaṇḍo tena visajjito; 

Thale aṭṭhusabhaṃ yāti, jale tu usabhaṃ pana. 

89 . 

Taṃ suṇitvā mahārājā, pavattiṃ pitusantikā; 

Tampi āṇāpayitvāna, gāmaṇimhi avāsayi. 

90 . 

Tulādhāranagāsanne, vihāravāpi gāmake; 

Mattakuṭumbissa suto, ahu vasabhanāmako. 

91 . 

Taṃ sujātasarīrattā, labhiya vasabhaṃ viduṃ; 

So vīsativassuddesamhi, mahākāyabalo ahu. 

92 . 

Ādāya so katipayo, puriseyeva ārabhi; 

Khettatthiko mahāvāpiṃ, karonto taṃ mahabbalo. 

93 . 

Dasahi dvādasahi vā, vahitabbe dhurehipi; 

Vahanto paṃsupiṇḍe so, lahuṃ vāpiṃ samāpayi. 

94 . 

Tena so pākaṭo āsi, tampi ādāya bhūmipo; 

Datvā taṃ tassa sakkāraṃ, gāmaṇissa adāsi taṃ. 

95 . 

Vasabhodakavāroti, kaṃ khettaṃ pākaṭaṃ ahu; 

Evaṃ labhiyāvasabho, vasi gāmaṇisantike. 

96 . 

Mahāyodhānametesaṃ, dasannampi mahipati; 

Puttassa sakkārasamaṃ, sakkāraṃ kārayi tadā. 

97 . 

Āmantetvā mahāyodhe, dasāpi ca disampati; 

‘‘Yodhe dasadase’keko, esathā’ti udāhari. 

98 . 

Te tathevā’nayuṃ yodhe, tesampāha mahīpati; 

Tassa yodhasahassāpi, tatheva pariyesituṃ. 

99 . 

Tathā tepā’nayuṃ yodhe, tesampāhaṃ mahīpati; 

Punayodhasahassassa, tatheva pariyesituṃ. 

100 . 

Tathā tepā’nayuṃ yodhe, sabbe sampiṇḍitā tu te; 

Ekādasasahassāni, yodhāsataṃ tathā dasa. 

101 . 

Sabbe te laddhasakkārā, bhūmipālena sabbadā; 

Gāmaṇiṃ rājaputtaṃ taṃ, vasiṃsu parivāriya. 

102 . 

Iti sucaritajātabbhutaṃ, 

Suṇiya naro matimā sukhattiko; 

Akusalapathato parammukho, 

Kusalapathe’bhirameyya sabbadāti. 

Sujanappasādasaṃvegatthāya kate mahāvaṃse 

Yodhalābho nāma 

Tevīsatimo paricchedo. 

Catuvīsatima pariccheda 

Dvebhātikayuddhaṃ 

1 . 

Hatthassa tharukammassa, kusalo katupāsano; 

So gāmaṇirājasuto, mahāgāme vasī tadā. 

2 . 

Rājā rājasutaṃ tissaṃ, dīghavāpimhi vāsayi; 

Ārakkhituṃ janapadaṃ, sampanna balavāhanaṃ. 

3 . 

Kumāro gāmaṇikāle, sampassanto balaṃ sakaṃ; 

‘‘Yujjhissaṃ damiḷehī’’ti, piturañño kathāpayī. 

4 . 

Rājā taṃ anurakkhanto, ‘‘oragaṅgaṃ alaṃ’’ iti; 

Vāresi yāvatatiyaṃ, so tatheva kathāpayī. 

5 . 

Pitā me puriso honto, ne’vaṃ vakkhati teni’daṃ; 

Pilandhatūti pesesi, itthālaṅkāramassa so. 

6 . 

Rājā’ha tassa kujjhitvā, ‘‘karotha hemasaṅkhaliṃ; 

Tāya taṃ bandhayissāmi, nā’ññathā rakkhiyo hi so. 

7 . 

Palāyitvāna malayaṃ, kujjhitvā pituno agā; 

Duṭṭhattāyeva pitari, āhu taṃ duṭṭhagāmaṇi. 

8 . 

Rājā’tha ārabhī kātuṃ, mahāmaṅgalacetiyaṃ; 

Niṭṭhite cetiye saṅghaṃ, sannipātayi bhūpati. 

9 . 

Dvādasā’suṃ sahassāni, bhikkhū cittalapabbatā; 

Tato tato dvādaseva, sahassāni samāgamuṃ. 

10 . 

Katvāna cetiyamahaṃ, rājā saṅghassa sammukhā; 

Sabbe yodhe samānetvā, kāresi sapathaṃ tadā. 

11 . 

‘‘Puttānaṃ kalahaṭṭhānaṃ, na gacchissāma no’’iti; 

Akaṃsu sapathaṃ sabbe, taṃ yuddhaṃ tena nāgamuṃ. 

12 . 

Catusaṭṭhi vihāre so, kārāpetvā mahīpati; 

Tattakāneva vassāni, ṭhatvā maritahiṃ tadā. 

13 . 

Rañño sarīraṃ gāhetvā, channayānena rājini; 

Netvā tissa mahārāmaṃ, taṃ saṅghassa nivedayi. 

14 . 

Sutvā tissakumāro taṃ, āgantvā dīghavāpito; 

Sarīrakiccaṃ kāretvā, sakkaccaṃ pituno sayaṃ. 

15 . 

Mātaraṃ kaṇḍulaṃ hatthiṃ, ādiyitvā mahabbalo; 

Bhātubhayā dīghavāpiṃ, agamāsi lahuṃ tato. 

16 . 

Taṃ pavattiṃ nivedetuṃ, duṭṭhagāmaṇi santikaṃ; 

Lekhaṃ datvā visajjesuṃ, saccemaccā samāgatā. 

17 . 

So guttahālamāgantvā, tattha cāre visajjiya; 

Mahāgāmamupagantvā, sayaṃ rajje’bhisecayi. 

18 . 

Mātatthaṃ kaṇḍūlatthañca, bhātulekhaṃ visajjayi; 

Aladdhā yāvatatiyaṃ, yuddhāya samupāgami. 

19 . 

Ahu dvinnaṃ mahāyuddhaṃ, cūḷaṅgaṇiyapiṭṭhiyaṃ; 

Tattha nekasahassāni, patiṃsu rājino narā. 

20 . 

Rājā ca tissāmacco ca, vaḷavādīghutunikā; 

Tayoyeva palāyiṃsu, kumāro anubandhite. 

21 . 

Ubhinnamantare bhikkhū, mantayiṃsu mahīdharaṃ; 

Taṃ disvā ‘‘bhikkhusaṅghassa, kammaṃ’’ iti nivatti so. 

22 . 

Kappakandaranajjāso, javamālititthamāgato; 

Rājā’ha tissamaccaṃ taṃ, ‘‘chātajjhattā mayaṃ’’iti. 

23 . 

Suvaṇṇasarake khitta-bhattaṃ nīharitassa so; 

Saṅghe datvā bhuñjanato, kāretvā catubhāgakaṃ. 

24 . 

‘‘Ghosehi kāla’’miccā’ha, 

Tisso kālamaghosayi; 

Suṇitvā dibbasotena, 

Rañño sakkhāya dāyako. 

25 . 

Thero piyaṅgu dīpaṭṭho, theraṃ tattha niyojayi; 

Tissaṃ kuṭumbikasutaṃ, so tattha nabhasā’gamā. 

26 . 

Tassa tisso karāpatta-ādāyā’dāsi rājino; 

Saṅghassa bhāgaṃ sambhāgaṃ, rājā patte khipāpayi. 

27 . 

Sambhāgaṃ khipi tisso ca, sambhāgaṃ vaḷavāpi ca; 

Na icchitassābhāgañca, tisso pattamhi pakkhipi. 

28 . 

Bhattassa puṇṇapattaṃ taṃ, adātherassa bhūpati; 

Adā gotamatherassa, so gantvā nabhasā lahuṃ. 

29 . 

Bhikkhūnaṃ bhuñjamānānaṃ, datvā ālopabhāgaso; 

Pañcasatānaṃ so thero, laddhehi tu tadantikā. 

30 . 

Bhāgehi pattaṃ pūretvā, ākāse khipi rājino; 

Disvā’ gataṃ gahetvā taṃ, tisso bhojisi bhūpatiṃ. 

31 . 

Bhuñjitvāna sayañjāpi, vaḷavañca abhojayi; 

Sattāhaṃ cumbaṭaṃ katvā, rājā pattaṃ visajjayi. 

32 . 

Gantvāna so mahāgāmaṃ, samādāya balaṃ puna; 

Saṭṭhisahassaṃ yuddhāya, gantvā yujjhi sabhātarā. 

33 . 

Rājā vaḷavamāruyha, tisso kaṇḍūla hatthinaṃ; 

Dve bhātaro samāgañchuṃ, yujjhamānā raṇe tadā. 

34 . 

Rājā kariṃ karitva’nto, vaḷavāmaṇḍalaṃ akā; 

Tathāpi chiddaṃ no disvā, laṅghā petuṃ matiṃakā. 

35 . 

Vaḷavaṃ laṅghayitvāna, hatthinaṃ bhātiko’pari; 

Tomaraṃ khipi cammaṃva, yathā chijjati piṭṭhiyaṃ. 

36 . 

Anekāni sahassāni, kumārassa narātahiṃ; 

Patiṃsu yuddhe yujjhantā, bhijja ceva mahabbalaṃ. 

37 . 

‘‘Ārohakassa vekallā, itthī maṃ laṅghayī’’iti; 

Kuddhokarī taṃ cālento, rukkhameka mupāgami. 

38 . 

Kumāro āruhī rukkhaṃ, hatthī sāmimupāgami; 

Tamāruyha palāyantaṃ, kumāro manubandhi so. 

39 . 

Pavisitvā vihāraṃ so, mahāthera gharaṃgato; 

Nipajjaheṭṭhā mañcassa, kumāro bhātunobhayā. 

40 . 

Pasārayi mahāthero, cīvaraṃ tattha mañcake; 

Rājā anupadaṃ gantvā, ‘‘kuhiṃ tisso’’ti pucchatha. 

41 . 

‘‘Mañce tattha mahārāja’’, iti thero avoca taṃ; 

Heṭṭhā mañceti jānitvā, tato nikkhamma bhūpati. 

42 . 

Samantato vihārassa, rakkhaṃ kārayi taṃ pana; 

Pañcakamhi nipajjetvā, datvā upari cīvaraṃ. 

43 . 

Mañcapādesu gaṇhitvā, cattāro daharā yatī; 

Matabhikkhuniyāmena, kumāraṃ bahi nīharuṃ. 

44 . 

Nīyamānantu taṃ ñatvā, idha māha mahīpati; 

‘‘Tissa tvaṃ kuladevatānaṃ, sīse hutvāna niyyāsi. 

45 . 

Balakkārena gahaṇaṃ, kuladevehi natthi me; 

Guṇaṃ tvaṃ kuladevānaṃ, sareyyāsi kadācipi’’. 

46 . 

Tatoyeva mahāgāmaṃ, agamāsi mahīpati; 

Āṇāpesi ca tattheva, mātaraṃ mātugāravo. 

47 . 

[Vassāni aṭṭhasaṭṭhiṃso, aṭṭhā dhammaṭṭhamānaso; 

Aṭṭhasaṭṭhivihāre ca, kārāpesi mahīpati.] 

48 . 

Nikkhāmito so bhikkhūhi, tissorāja suto pana; 

Dīghavāpiṃ tatoyeva, agama’ññataro viya. 

49 . 

Kumāro godhagattassa, tissatherassa āha so; 

‘‘Sāparādho ahaṃ bhante, khamāpessāmi bhātaraṃ. 

50 . 

Veyyāvaccakarā kāraṃ, tissaṃ pañcasatāni ca; 

Bhikkhunamādiyitvā so, thero rāja mupāgami. 

51 . 

Rājaputtaṃ ṭhapetvāna, thero sopāna matthake; 

Sasaṅgho pāvisi saddho, nisīdāviya bhūmipo. 

52 . 

Upānayī yāguādiṃ, thero pattaṃ vidhesiso; 

‘‘Kinti vutto’bravi tissaṃ, ādāya agatā’’iti. 

53 . 

‘‘Kuhiṃ coro’’ti vutto ca, ṭhitaṭhānaṃ nivedayi; 

Vihāradevī gantvāna, chādiyaṭhāsi puttaka. 

54 . 

Rājā’ha theraṃ ‘‘ñāto vo, 

Dāsabhāvo idāni no; 

Sāmaṇeraṃ pesayetha, 

Tumhe me sattavassikaṃ. 

55 . 

Janakkhayaṃ vināyeva, kalaho na bhaveyya no; 

Rājā saṅghassa doseso, bhaṃghe daṇḍaṃ karissati. 

56 . 

Hessatā’gatakiccā vo, 

Yāgādiṃ gaṇhāthāti so; 

Datvā taṃ bhikkhusaṅghassa, 

Pakkositvāna bhātaraṃ. 

57 . 

Tattheva saṅghamajjhamhi, nisinno bhātarā saha; 

Bhuñjitvā ekatoyeva, bhikkhu saṅghaṃ visajjayi. 

58 . 

Sassakammāni kāretuṃ, tissaṃ tattheva pāhiṇi; 

Sayampi bheriṃ cāretvā, sassakammāni kārayi. 

59 . 

Iti veramanekavikappacitaṃ, 

Samayanti bahuṃ api sappurisaṃ; 

Iti cintiya kohi naro matimā, 

Na bhaveyya paresu susanta manoti. 

Sujanappasādasaṃvegatthāya kate mahāvaṃse 

Dvebhātikayuddhaṃ nāma 

Catuvīsatimo paricchedo. 

Pañcavīsatima pariccheda 

Duṭṭhagāmaṇi vijayo 

1 . 

Duṭṭhagāmaṇirājā’tha , katvāna janasaṅgahaṃ; 

Kunte dhātuṃ nidhāpetvā, sayoggabalavāhano. 

2 . 

Gantvā tissamahārāmaṃ, vanditvā saṅghamabravi; 

‘‘Pāragaṅgaṃ gamissāmi, jotetuṃ sāsanaṃ ahaṃ. 

3 . 

Sakkātuṃ bhikkhavo detha, amhehi sahagāmino; 

Maṅgalañceva rakkhā ca, bhikkhūnaṃ dassanaṃ hino. 

4 . 

Adāsi daṇḍakammatthaṃ, saṅgho pañcasataṃ yatī; 

Bhikkhusaṅghatamādāya, tato nikkhamma bhūpati. 

5 . 

Sodhāpetvāna malaye, idhāgamanamañjasaṃ; 

Kaṇḍulaṃ hatthimāruyha, yodhehi parivārito. 

6 . 

Mahatā balakāyena, yuddhāya abhinikkhami; 

Mahāgāmena sambaddhā, senāgā’guttahālakaṃ. 

7 . 

Mahiyaṅgaṇamāgamma, chattaṃ damiḷamaggahī; 

Ghātetvā damiḷe tattha, āgantvā ambatitthakaṃ. 

8 . 

Gaṅgā parikhāsampannaṃ, titthambadamiḷaṃ pana; 

Yujjhaṃ catūhi mā sehi, katahatthaṃ mahabbalaṃ. 

9 . 

Mātaraṃ dassayitvāna, tena lesena aggahi; 

Tatooruyha damiḷe, sattarāje mahabbale. 

10 . 

Ekāheneva gaṇhitvā, khemaṃ katvā mahabbalo; 

Balassā’dā dhanaṃ tena, khemārāmoti vuccati. 

11 . 

Mahākoṭṭhantare sobbhe, doṇo gavaramaggahī; 

Hālakole issariyaṃ, nāḷisobbhamhi nāḷikaṃ. 

12 . 

Dīghābhayagallakamhi, gaṇhi dīghābhayampi ca; 

Kacchipiṭṭhe kapisīsaṃ, catumāsena aggahi. 

13 . 

Koṭanagare koṭañca, tato hālavahāṇakaṃ; 

Vahiṭṭhe vahiṭṭhadamiḷaṃ, gāmaṇimhi ca gāmaṇiṃ. 

14 . 

Kumbhagāmamhi kumbhañca, nandigāmamhi nandikaṃ; 

Gaṇhi khāṇuṃ khāṇugāme, dve tu tambuṇṇame pana. 

15 . 

Mātulaṃ bhāgineyyañca, tambauṇṇamanāmake; 

Jambucaggahī soso ca, gāmo’hu taṃ tadavhayo. 

16 . 

‘‘Ajānitvā sakaṃsenaṃ, ghātenti sajanā’’ iti; 

Sutvāna saccakiriyaṃ, akarī tattha bhūpati. 

17 . 

Rajjasukhāya vāyāmo, nāyaṃ mama kadācipi; 

Sambuddha sāsanasseva, ṭhapanāya ayaṃ mama. 

18 . 

Tena saccena mesenā-kāyopagatabhaṇḍikaṃ; 

Jālavaṇṇaṃva hotūti, taṃ tathevatadā ahu. 

19 . 

Gaṅgātīramhi damiḷā, sabbe ghātitasesakā; 

Vijitaṃ nagaraṃ nāma, saraṇatthāya pāvisuṃ. 

20 . 

Phāsuke aṅgaṇaṭhāne, khandhāvāraṃ nivesayi; 

Taṃ khandhāvāra… ṭhīti, nāmenā’hosi pākaṭaṃ. 

21 . 

Vijitanagaragāhatthaṃ, vīmaṃsanto narādhipo; 

Disvā’yantaṃ nandimittaṃ, visajjāpesi kaṇḍulaṃ. 

22 . 

Gaṇhituṃ āgataṃ hatthiṃ, nandīmitto karehitaṃ; 

Ubho dante pīḷayitvā, ukkuṭikaṃ nisīdayi. 

23 . 

Hatthinā nandimitto tu, yasmā yattha ayujjhi so; 

Tasmā tattha tato gāmo, hatthiporoti vuccati. 

24 . 

Vīmaṃsitvā ubho rājā, vijitaṃ nagaraṃ agā; 

Yodhānaṃ dakkhiṇadvāre, saṅgāmo āsi bhiṃsano. 

25 . 

Puratthimamhi dvāramhi, so veḷusumano pana; 

Aneka saṅkhe damiḷe, assāruḷhe aghātayi. 

26 . 

Dvāraṃ thakesuṃ damiḷā, rājā yodhe visajjayi; 

Kaṇṇulo nandimitto ca, suranimilo ca dakkhiṇe. 

27 . 

Mahāsoṇo ca goṭṭho ca, 

Thera putto ca te tayo; 

Dvāresu tīsu kammāni, 

Itaresu tadā karuṃ. 

28 . 

Nagaraṃ taṃ tiparikhaṃ, uccapākāra gopitaṃ; 

Ayokammakatadvāraṃ, arīhi duppadhaṃsiyaṃ. 

29 . 

Jāṇūhi ṭhatvā dāṭhāhi, bhinditvāna silāyudhā; 

Iṭṭhakā ceva hatthi so, ayodvāramupāgami. 

30 . 

Gopuraṭṭhā tu damiḷā, khipiṃsu vividhā’yudhe; 

Pakkaṃ ayoguḷañceva, kathikañca silesikaṃ. 

31 . 

Piṭṭhiṃ khitte silesamhi, dhūpāyante’tha kaṇḍulo; 

Vedanaṭṭo’dakaṭhānaṃ, gantvāna tattha ogahī. 

32 . 

Na idaṃ surāpāṇaṃ te, ayodvāra vighāṭanaṃ; 

Gaccha dvāraṃ vighāṭehi, iccāhagoṭṭhayimbaro. 

33 . 

So mānaṃ janayitvāna, koñcaṃ katvā gajuttamo; 

Udakā uṭṭhahitvāna, thale aṭṭhāsi dappavā. 

34 . 

Hatthivajje viyojetvā, silesaṃ osadhaṃ akā; 

Rājā āruyha hatthiṃ taṃ, kumbhe phusiyapāṇinā. 

35 . 

‘‘Laṃkādīpamhi sakale, rajjaṃ te tāta kaṇḍula; 

Dammī’’ti taṃ tosayitvā, bhojetvā varabhojanaṃ. 

36 . 

Veṭhayitvā sāṭakena, kārayitvā suvammitaṃ; 

Sattaguṇaṃ māhisacammaṃ, bandhetvā cammapiṭṭhiyaṃ. 

37 . 

Tasso’ paritelacammaṃ, dāpetvā taṃ visajjayi; 

Asanīviya gajjanto, so gahetvā’paddave saha. 

38 . 

Padaraṃ vijjhi dāṭhāhi, ummāraṃ padasā’hani; 

Saddhārabāhaṃ taṃ dvāraṃ, bhūmiyaṃ saravaṃ pati. 

39 . 

Gopure dabbasambhāraṃ, patantaṃ hattipiṭṭhiyaṃ; 

Bāhāhi pariharitvāna, nandīmitto pavaṭṭayi. 

40 . 

Disvāna tassa kiriyaṃ, kaṇḍulo tuṭṭhamānaso; 

Dāṭhāpīṭhanaveraṃ taṃ, chaḍḍhesi paṭhamaṃ kataṃ. 

41 . 

Atthano piṭṭhitoyeva, pavesatthāya kaṇḍulo; 

Nivattitvāna oloki, yodhaṃ tattha gajuttamo. 

42 . 

‘‘Hatthinākatamaggena, nappavekkhāmahaṃ’’iti; 

Nandīmitto vicintetvā, pākāraṃ hani bāhunā. 

43 . 

So aṭṭhārasahatthucco, patiaṭṭhusabho kira; 

Oloki suranimalaṃ, anicchaṃ sopi taṃ pathaṃ. 

44 . 

Laṅghayitvāna pākāraṃ, 

Nagarabbhantare pati; 

Bhinditvā dvāramekekaṃ, 

Goṭṭho soṇova pāvisi. 

45 . 

Hattī gahetvā rathacakkaṃ, mitto sakaṭapañjaraṃ; 

Nāḷikerataruṃ goṭṭho, nimmalo khaggamuttamaṃ. 

46 . 

Tālarukkhaṃ mahāsoṇo, theraputto mahāgadaṃ; 

Visuṃ visuṃ vīthigatā, damiḷe tattha cuṇṇayuṃ. 

47 . 

Vijitaṃ nagaraṃ bhetvā, catumāsena khattiyo; 

Tatho girilakaṃ gantvā, giriyaṃ damiḷaṃ hani. 

48 . 

Gantvā mahelanagaraṃ, timahāparikhaṃ tato; 

Kadamba pupphavallīhi, samantā parivāritaṃ. 

49 . 

Ekadvāraṃ duppavesaṃ, catumāse vasaṃ tahiṃ; 

Gaṇhi mahelarājānaṃ, mantayuddhena bhūmipo. 

50 . 

Tato’nurādhanagaraṃ, āgacchanto mahīpati; 

Khandhāvāraṃ nivesesi, paritokāsapabbataṃ. 

51 . 

Māsamhi jeṭṭhamūlamhi, taḷākaṃ tattha kāriya; 

Jalaṃ kīḷi tahiṃ gāmo, posonanagaravhayo. 

52 . 

Taṃ yuddhāyāgataṃ sutvā, rājānaṃ duṭṭhagāmaṇiṃ; 

Amacce sannipātetvā, eḷāro āha bhūmipo. 

53 . 

‘‘So rājā ca sayaṃyodho, 

Yodhā cassa mahūkira; 

Amacco kinnu kātabbaṃ, 

Kinti maññanti no ime. 

54 . 

Dīghajattuppabhutayo, yodhā eḷārarājino; 

‘‘Suve yuddhaṃ karissāmi’’, iti te nicchayaṃ karuṃ. 

55 . 

Duṭṭhagāmaṇirājāpi, mantetvā mātuyā saha; 

Tassā matena kāresi, dvattiṃsa balakoṭṭhake. 

56 . 

Rājacchattadhare tattha, ṭhapesi rājarūpake; 

Abbhantare koṭṭhake tu, sayaṃ aṭṭhāsi bhūpati. 

57 . 

Eḷārarājā sannaddho, mahāpabbata hatthinaṃ; 

Āruyha agamā tattha, sayogga balavāhano. 

58 . 

Saṅgāme vattamānamhi, dīghajattu mahabbalo; 

Ādāya khaggaphalakaṃ, yujjhamāno bhayānako. 

59 . 

Hatthe aṭṭharasu’ggantvā, nabhaṃ taṃ rājarūpakaṃ; 

Chinditvā asinā bhindi, paṭhamaṃ balakoṭṭhakaṃ. 

60 . 

Evaṃ sesepi bhinditvā, malakoṭṭhe mahabbalo; 

Ṭhitaṃ gāmaṇirājena, balakoṭṭhamupāgami. 

61 . 

Yodho so suranimalo, gacchantaṃ rājino’pari; 

Sāvetvā attano nāmaṃ, tamakkosi mahabbalo. 

62 . 

Itaro ‘‘taṃ vadhissa’’nti, kuddho ākāsamuggami; 

Itaro otarantassa, phalakaṃ upanāmayi. 

63 . 

‘‘Chindā metaṃ saphalakaṃ’’, iti cintiya so pana; 

Phalakaṃ hani khaggena, taṃ muñciyi’ tarosayi. 

64 . 

Kappento muttaphalakaṃ, dīghajattu tahiṃ pati; 

Uṭṭhāya sūranimilo, patitaṃ sattiyā’hani. 

65 . 

Saṅkhaṃ dhami phussadevo, senā bhijjittha dāmiḷi; 

Eḷaropi nivattittha, ghātesuṃ damiḷe bahū. 

66 . 

Tattha vāpi jalaṃ āsi, hatānaṃ lohitā vilaṃ; 

Tasmā kulatthavā pīti, nāmato vissutaṃ ahu. 

67 . 

Carāpetvā tahiṃ bheriṃ, duṭṭhagāmaṇi bhūpati; 

‘‘Na hanissatu eḷāraṃ, maṃmuñciya paro’’iti. 

68 . 

Sannaddho sayamāruyha, sannaddhaṃ kaṇḍulaṃ kariṃ; 

Eḷāraṃ anubandhanto, dakkhiṇadvāramāgami. 

69 . 

Puradakkhiṇadvāramhi, ubho yujjhiṃsu bhūmipā; 

Tomaraṃ khipi eḷāro, gāmaṇi tamavañcayi. 

70 . 

Vijjhāpesi ca dantehi, taṃ hatthiṃ sakahatthinā; 

Tomaraṃ khipi eḷāraṃ, sahatthi tattha so pati. 

71 . 

Tato vijitasaṅgāmo, sayoggabalavāhano; 

Laṃkaṃ ekātapattaṃ so, katvāna pāvisi puraṃ. 

72 . 

Puramhi bheriṃ cāretvā, samantā yojane jane; 

Sannipātiya kāresi, pūjaṃ eḷārarājino. 

73 . 

Taṃ dehapatitaṭhāne, kūṭāgārena jhāpayi; 

Cetiyaṃ tattha kāresi, parihāramadāsi ca. 

74 . 

Ajjāpi laṃkāpatino, taṃ padesasamīpagā; 

Teneva parihārena, na vādāpenti tūriyaṃ. 

75 . 

Evaṃ dvattiṃsa damiḷa, rājāno duṭṭhagāmaṇi; 

Gaṇhitvā ekacchattena, laṃkārajjamakāsi so. 

76 . 

Vijite nagare bhinne, yodho so dīghajattuko; 

Eḷārassa nivedetvā, bhāgineyyassa yodhataṃ. 

77 . 

Tassa halluka nāmassa, bhāgineyyassa attano; 

Pesayī cāgamatthāya, tassa sutvāna halluko. 

78 . 

Eḷāradaḍḍhadivasā, sattame divase idha; 

Purisānaṃ sahassehi, saṭṭhiyā saha otari. 

79 . 

Otiṇṇo so suṇitvāpi, patanaṃ tassa rājino; 

‘‘Yujjhissāmī’’ti lajjāya, mahātitthaṃ idhāgamā. 

80 . 

Khandhāvāraṃ nivesesi, gāme koḷambahālake; 

Rājā tassā’gamaṃ sutvā, yuddhāya abhinikkhami. 

81 . 

Yuddhasannaha sannaddho, hatthimāruyha kaṇḍulaṃ; 

Hatthassa rathayo dhehi, pantīhi ca anunako. 

82 . 

Ummādaphusso devo so, dīpe aggadhanuggaho; 

Dasaḍḍhāyudhasanaddho, sesayodhā ca anvaguṃ. 

83 . 

Pavatte tumūle yuddhe, sannaddho bhalluko tahiṃ; 

Rājābhimukha māyāsi, nāgarājā tu kaṇḍulo. 

84 . 

Taṃ vegamandibhāvatthaṃ, paccosakki saniṃ saniṃ; 

Senāpi saddhiṃ teneva, paccosakki saniṃ saniṃ. 

85 . 

Rājāha ‘‘pubbe yuddhesu, aṭṭhavīsatiyā ayaṃ; 

Na paccosakki kiṃ etaṃ, phussadevā’’ti āha so. 

86 . 

Jayo no paramo deva, jayabhūmi mayaṃ gajo; 

Paccosakkati pekkhanto, jayaṭhānamhi ṭhassati. 

87 . 

Nāgo’tha paccosakkitvā, phussadevassa passato; 

Mahāvihārasīmante, aṭṭhāsi suppatiṭṭhito. 

88 . 

Tatraṭṭhito nāgarājā, bhalluko damiḷo tahiṃ; 

Rājābhimukhamāgantvā, uppaṇḍesi mahīpati. 

89 . 

Mukhaṃ pidhāya khaggena, rājā akkosi taṃ pana; 

‘‘Rañño mukhamhi pātemi’’, iti kaṇḍañca so khipi. 

90 . 

Āhacca so khaggatalaṃ, kaṇḍo papati bhūmiyaṃ; 

‘‘Mukhe viddho’’ti saññāya, ukkaṭṭhiṃ bhalluko akā. 

91 . 

Rañño pacchā nisinno bho, phussadevo mahabbalo; 

Kaṇḍa khipimukhe tassa, ghaṭṭento rājakuṇḍalaṃ. 

92 . 

Rājānaṃ pādato katvā, patamānassa tassa tu; 

Khipitvā aparaṃ kaṇḍaṃ, vijjhitvā tassa jaṇḍukaṃ. 

93 . 

Rājānaṃ sīsato katvā, pātesī lahuhatthako; 

Bhalluke patite tasmiṃ, jayanādo pavattatha. 

94 . 

Phussadevo tahiṃyeva, ñāpetuṃ dosa mattano; 

Kaṇḍavalliṃ sakaṃ chetvā, pasataṃ lohitaṃ sayaṃ. 

95 . 

Radhaññā dassesi taṃ disvā, rājā taṃ pucchi‘‘kiṃ’’iti; 

Rāja daṇḍo kato meti, so avoca mahīpati. 

96 . 

Kodho dosoti vuttova, 

Āha kuṇḍala ghaṭṭanaṃ; 

Adosaṃ dosamaññāya, 

Kimetaṃ kari bhātika. 

97 . 

Iti vatvā mahārājā, kataññu idha māha ca; 

‘‘Kaṇḍānucchaviko tuyhaṃ, sakkāro hessate mahā. 

98 . 

Ghātetvā damiḷe sabbe, rājā laddhajayo kato; 

Pāsāda talamāruyha, sīhāsanagato tahiṃ. 

99 . 

Nāṭakāmacca majjhamhi, phussadevassa taṃ saraṃ; 

Āṇāpetvā ṭhapāpetvā, puṃkhena ujukaṃ tale. 

100 . 

Kahāpaṇehi kaṇḍaṃ taṃ, āsitte’yu parūpari; 

Chādāpetvā dāpesi, phussadevassa taṃ khaṇe. 

101 . 

Narindapāsādatale, narindotha alaṅkate; 

Sugandhadīpujjalite, nānāgandhasamāyute. 

102 . 

Nāṭaka janayogena, accharāhi ca bhūsite; 

Anagghattharaṇatthiṇṇe, muduke sayane subhe. 

103 . 

Sayito sirisampattiṃ, mahatiṃ apipekkhiya; 

Kataṃ akkhobhiṇighātaṃ, saranto na sukhaṃ labhi. 

104 . 

Yiyaṅgudīpe arahanto, ñatvā taṃ tassatakkitaṃ; 

Aṭṭhā’rahante pāhesuṃ, tamassāsetumissaraṃ. 

105 . 

Āgamma te majjhāyāme, rāja dvāramhi otaruṃ; 

Nivedi tabbhāgamanā, pāsāda talemāruhuṃ. 

106 . 

Vanditvā te mahārāja, nisīdāpiya āsane; 

Katvā vividhasakkāraṃ, pucchi āgatakāraṇaṃ. 

107 . 

Piyaṅgudīpe saṅghena, pesitaṃ manujādhipa; 

Tamassā sayituṃ amhe, iti rājā punā’hate. 

108 . 

‘‘Kathaṃ nu bhante assāso, mama hessati yena me; 

Akkhobhiṇimahāsena, ghāto kārāpito’’iti. 

109 . 

‘‘Saggamaggantarāyo ca, natthi te tena kammunā; 

Dīyaḍḍhamanujā ce’ttha, ghātitā manujādhipa. 

110 . 

Saraṇesu ṭhito eko, pañcasīlepi cā’paro; 

Micchādiṭṭhi ca dussīlo, sesā pasusamāmatā. 

111 . 

Jotayissasi ceva tvaṃ, bahudhā buddhasāsanaṃ; 

Manovilekhaṃ tasmā tvaṃ, vinodaya narissara. 

112 . 

Iti vutto mahārājā, tehi assāsamāgato; 

Vanditvā te visajjetvā, sayito puna cintayi. 

113 . 

Vinā saṅghena āhāraṃ, mābhuñjetha kadācipi’’; 

Iti mātāpitā’hāre, sapiṃsu dahare’ vano. 

114 . 

Adatvā bhikkhusaṅghassa, bhuttaṃ atthi nukho iti; 

Addasa pātarāsamhi, ekaṃ maricavaṭṭikaṃ. 

115 . 

Saṅghassa aṭṭhapetvāva paribhuttaṃ satiṃ vinā; 

Tadatthaṃ daṇḍakammaṃ me, kattabbanti ca cintayi. 

116 . 

Ete tenekakoṭi idha manujagaṇe ghātite cintayitvā, 

Kāmānaṃ hetu etaṃ manasi ca kayirā sādhu ādīnavaṃ taṃ; 

Sabbesaṃ ghātaniṃ taṃ manasi ca kayirā’ niccataṃ sādhu sādhu, 

Evaṃ dukkhā pamokkhaṃ subhagati mahavā pāpuṇeyyā’cīrenāti. 

Sujanappasādasaṃvegatthāya kate mahāvaṃse 

Duṭṭhagāmaṇivijayo nāma 

Pañcavīsatimo paricchedo. 

Chabbīsatima pariccheda 

Maricavaṭṭikavihāramaho 

1 . 

Ekacchattaṃ karitvāna, laṃkārajjaṃ mahāyaso; 

Nānantaraṃ saṃvidahi, yodhānaṃ so yathārahaṃ. 

2 . 

Theraputtābhayo yodho, diyyamānaṃ na icchitaṃ; 

Pucchitova kimatthanti, yuddhamatthīti abravi. 

3 . 

Ekarajje kate yuddhaṃ, kināmattīti pucchito; 

Yuddhaṃ kilesa corehi, karissāmi sudujjayaṃ. 

4 . 

Icceva māha taṃ rājā, punappunaṃ nisedhayi; 

Punappunaṃ soyācitvā, raññonuññāya pabbaji. 

5 . 

Pabbajitvā ca kālena, arahattamapāpuṇi; 

Pañcakhīṇāsavasata-parivāerā ahosi ca. 

6 . 

Chattamaṅgala sattāhe, gate gatabhayo’ bhayo; 

Rājā katā bhisekova, mahatā vibhavena so. 

7 . 

Tissavāpi’magā kīḷa-vidhinā samalaṅka taṃ; 

Kīḷituṃ abhisittānaṃ, cārittañcā nurakkhituṃ. 

8 . 

Rañño paricchadaṃ sabbaṃ, upāyanasatāni ca; 

Maricavaṭṭivihārassa, ṭhānamhi ṭhapayiṃsu ca. 

9 . 

Tattheva thūpaṭhānamhi, sadhātuṃ kuntamuttamaṃ; 

Ṭhapesuṃ kuntadharakā, ujukaṃ rājamānusā. 

10 . 

Sahorodho mahārājā, kīḷitvā salile divā; 

Sāyamāhaṃ gamissāma, kuntaṃ vaḍḍhetha bho’’iti. 

11 . 

Cāletuṃ taṃ na sakkhiṃsu, kuntaṃ rājādhikārikā; 

Gandhāmālāhi pūjesuṃ, rājasenāsamāgatā. 

12 . 

Rājā mahantaṃ accheraṃ, disvā taṃ haṭṭhamānaso; 

Vidhāya tattha ārakkhaṃ, pavisitvā puraṃ tato. 

13 . 

Kuntaṃ parikkhipāpetvā, cetiyaṃ tattha kārayi; 

Thūpaṃ parikkhipāpetvā, vihārañca akārayi. 

14 . 

Tīhi vassehi niṭhāsi, vihāro so narissaro; 

Saṅghaṃ sasannipātesi, viharamahākāraṇā. 

15 . 

Bhikkhunaṃ satasahassāni, tadā bhikkhuniyo pana; 

Navuti ca sahassāni, abhaviṃsu samāgatā. 

16 . 

Tasmiṃ samāgame saṅghaṃ, idamāka mahīpati; 

‘‘Saṅghaṃ bhante visaritvā, bhuñjiṃ maricavaṭṭikaṃ. 

17 . 

Hasse’taṃ daṇḍakammaṃ me, bhavatūti akārayi; 

Sacetiyaṃ maricavaṭṭi-vihāraṃ sumanoharaṃ. 

18 . 

Patiggaṇhātu taṃ saṅgho, iti so dakkhiṇodakaṃ; 

Pātitvā bhikkhusaṅghassa, vihāraṃ sumano adā. 

19 . 

Vihāre taṃ samantāpi, mahantaṃ maṇḍapaṃ subhaṃ; 

Kāretvā tattha saṅghassa, mahādānaṃ pavattayi. 

20 . 

Pāde patiṭṭhāpetvāpi, 

Jale abhayavāpiyā; 

Kato so maṇḍapo āsi, 

Seso kāse kathāvakā. 

21 . 

Sattāhaṃ annapānādiṃ, datvāna manujādhipo; 

Adā sāmaṇakaṃ sabbaṃ, parikkhāraṃ mahārahaṃ. 

22 . 

Ahu satasahassaggho, parikkhāro sa ādiko; 

Ante sahassagghanako, sabba saṅgho ca taṃlabhi. 

23 . 

Yuddhe dāne ca sūrena, sūrinā ratanattaye; 

Pasannāmalacittena, sāsanujota natthinā. 

24 . 

Raññā kataññunā tena, thūpakārāpanādito; 

Vihāra mahanantāni, pūjetuṃ ratanattayaṃ. 

25 . 

Pariccattadhanāne’ttha, anagghāni vimuñciya; 

Sesāni honti ekāya, ūnavīsatikoṭiyo. 

26 . 

Togā dasaddhavidha dosavidūsitāpi, 

Paññāvisesa sahitehi janehi pattā; 

Honteva pañcaguṇayoga gahitasāraṃ, 

Iccassa sāragahaṇe matimāyateyyāti. 

Sujanappasādasaṃvegatthāya kate mahāvaṃse 

Maricavaṭṭikavihāramahonāma 

Chabbīsatimo paricchedo. 

Sattavīsatima pariccheda 

Lohapāsādamaho 

1 . 

Tato rājā vicintesi, vissutaṃ sussutaṃ sutaṃ; 

Mahāpañño sadā puñño, paññāya katanicchayo. 

2 . 

‘‘Dīpappasādako thero, rājino ayyakassa me; 

Evaṃ kirāhanattā te, duṭṭhagāmaṇibhūpati. 

3 . 

Mahāpuñño mahāthūpaṃ, soṇṇamāliṃ manoramaṃ; 

Vīsaṃhatthasataṃ uccaṃ, kāressati anāgate. 

4 . 

Puno uposathāgāraṃ, nānāratanamaṇḍitaṃ; 

Navabhūmaṃ karitvāna, lohapāsāda meva ca. 

5 . 

Iti cintiya bhūmindo, likhitvevaṃ ṭhapāpitaṃ; 

Pekkhāpento rājagehe, ṭhitaṃ eva karaṇḍake. 

6 . 

Sovaṇṇapaṭṭaṃ laddhāna, lekhaṃ tattha avācayi; 

‘‘Cattālīsasataṃ vassaṃ, atikkamma anāgate. 

7 . 

Kākavaṇṇasuto duṭṭha-gāmaṇimanujādhipo; 

Idañcidañca evañca, kāressatī’’ti vācitaṃ. 

8 . 

Sutvā haṭṭho udānetvā, appoṭṭhesi mahīpati; 

Tato pāto’va gantvāna, mahāmeghavanaṃ subhaṃ. 

9 . 

Sannipātaṃ kārayitvā, bhikkhusaṅghassa abravi; 

‘‘Vimānatulyaṃ pāsādaṃ, kārayissāmi vo ahaṃ. 

10 . 

Dibbaṃ vimānaṃ pesetvā, tadā lekhaṃ adātha me’’; 

Bhikkhusaṅgho visajjesi, aṭṭha khīṇāsave tahiṃ. 

11 . 

Kassapamunino kāle, asoko nāma brāhmaṇo; 

Aṭṭha salākabhattāni, saṅghassa pariṇāmiya. 

12 . 

Bharaṇiṃ nāma dāsiṃ so, ‘‘niccaṃ dehī’’ti abravi; 

Datvā sā tāni sakkaccaṃ, yāvajīvaṃ tato cutā. 

13 . 

Ākāsaṭṭhavimānamhi, nibbattirucire subhe; 

Accharānaṃ sahassena, sadā’si parivāritā. 

14 . 

Tassā ratanapāsādo, dvādasayojanuggato; 

Yojanānaṃ parikkhepo, cattālīsañca aṭṭha ca. 

15 . 

Kūṭāgārasahassena, maṇḍito navabhūmiko; 

Sahassagabbhasampanno, rājamāno catummukho. 

16 . 

Sahassasaṅkhasaṃvutti, sīhapañjara nettavā; 

Sakiṅkaṇikajālāya, sajjito vedikāya ca. 

17 . 

Ambalaṭṭhikapāsādo, tassa majjhe ṭhito ahu; 

Santamato dissamāno, paggahitadhajākulo. 

18 . 

Tāvatiṃsañca gacchantā, disvā theraṃ tameva te; 

Hiṅgulena tadā lekhaṃ, lekhayitvā paṭe tato. 

19 . 

Nivattitvāna āgantvā, paṭaṃ saṅghassa dassayuṃ; 

Saṅgho paṭaṃ gahetvā taṃ, pāhesi rājasantikaṃ. 

20 . 

Taṃ disvā sumano rājā, āgammārāma muttamaṃ; 

Ālekhatulyaṃ kāresi, lohapāsāda muttamaṃ. 

21 . 

Kammārambhanakāleva, catudvāramhi bhogavā; 

Aṭṭhasatasahassāni, hiraññāni ṭhapāpayi. 

22 . 

Puṭasahassa vatthāni, dvāre dvāre ṭhapāpayi; 

Guḷa telasakkharamadhu-purā cāneka cāṭiyo. 

23 . 

‘‘Amūlakakamma mettha, na kātabba’’nti bhāsiya; 

Agghāpetvā kataṃ kammaṃ, tesaṃ mūlamadāpayi. 

24 . 

Hatthasataṃ hatthasataṃ, āsi ekeka passato; 

Uccato tattakoyeva, pāsādo hi catummukho. 

25 . 

Tasmiṃ pāsāda seṭṭhasmiṃ, ahesuṃ navabhūmiyo; 

Ekekissā bhūmiyā ca, kūṭāgārasatāni ca. 

26 . 

Kūṭāgārāni sabbāni, sajjhunā khacitā na’yuṃ; 

Pavālavedikā tesaṃ, nānāratana bhūsitā. 

27 . 

Nānāratana cittāni, tāsaṃ padumakāni ca; 

Sajjhakiṃkiṇikāpanti-parikkhittāva tā ahu. 

28 . 

Sahassaṃ tattha pāsādo, gabbhā āsuṃ susaṅkhatā; 

Nānāratana khacitā, sīhapañjaranettavā. 

29 . 

Nārivāhanayānantu, sutvā vessavaṇassa so; 

Tadā kāramakāresi, majjhe ratanamaṇḍapaṃ. 

30 . 

Sīhabyagghādirūpehi, devatā rūpakehi ca; 

Ahu ratanamayohe’sa, thambhehi ca vibhūsito. 

31 . 

Muttājālaparikkhepo, maṇḍapante samantato; 

Pavālavedikā cettha, pubbe vuttavidhā ahu. 

32 . 

Sattaratana cittassa, vemajjhe maṇḍapassa tu; 

Ruciro dantapallaṅko, rammo phalikasantharo. 

33 . 

Dantamayāpassaye’ttha, suvaṇṇamaya sūriyo; 

Sajjhumaye candimā ca, tārā ca muttakā mayā. 

34 . 

Nānāratana padumāni, tattha tattha yathārahaṃ; 

Jātakāni ca tattheva, āsuṃ soṇṇalatantare. 

35 . 

Mahagghapaccattharaṇe, pallaṅke’ti manorame; 

Manoharā’siṭṭhapitā, ruciraṃ dantabījanī. 

36 . 

Pavālapādukā tattha, phalikamhi patiṭṭhitā; 

Setacchattaṃ sajjhudaṇḍaṃ, pallaṅko’parisobhatha. 

37 . 

Sattaratana mayānettha, aṭṭhamaṅgalikāni ca; 

Catuppadānaṃ pantī ca, maṇimuttantarā ahuṃ. 

38 . 

Rajatānañca ghaṇṭānaṃ, pantī bhattantalambitā; 

Pāsādachattapallaṅka-maṇḍapā’suṃ anagghikā. 

39 . 

Mahaggha paññapāpesi, mañcapīṭhaṃ yathārahaṃ; 

Tatheva bhūmattharaṇaṃ, kambalañca mahārahaṃ. 

40 . 

Ācāma kumbhisovaṇṇā, uluṅko ca ahu tahiṃ; 

Pāsāda paribhogesu, sesesu ca kathā’ vakā. 

41 . 

Cārupākāra parivāro, 

So catudvārakoṭṭhako; 

Pāsādo’laṅkato sobhi, 

Tāvatiṃsa sabhā viya. 

42 . 

Tamba lohiṭṭhakāhe’so, 

Pāsādo chādito ahu; 

Loha pāsāda vohāro, 

Tena tassa ajāyatha. 

43 . 

Naṭṭhite lohapāsāde, so saṅghaṃ sannipātayi; 

Rājā saṅgho sannipati, maricavaṭṭimahe viya. 

44 . 

Puthujjanā’va aṭṭhaṃsu, bhikkhū paṭhamabhūmiyaṃ; 

Tepiṭakā dutiyāya, sotāpannādayo pana. 

45 . 

Eke keyeva aṭṭhaṃsu, tatiyādīsu bhūmisu; 

Arahanto ca aṭṭhaṃsu, uddhaṃ catūsu bhūmisu. 

46 . 

Saṅghassa datvā pāsādaṃ, dakkhiṇambupurassaraṃ; 

Rājā’dattha mahādānaṃ, sattāhaṃ pubbakaṃ piya. 

47 . 

Pāsāda mahacattāni, mahācāgena rājinā; 

Anagghāni ṭhapetvāna, ahesuṃ tiṃsakoṭiyo. 

48 . 

Nissāre dhananicaye visesasāraṃ, 

Ye dānaṃ parigaṇayanti sādhupaññā; 

Te dānaṃ vipulamapeta cittasaṅgā, 

Sattānaṃ hitaparamā dadanti evaṃti. 

Sujanappasādasaṃvegatthāya kate mahāvaṃse 

Lokahapāsādamaho nāma 

Sattavīsatimo paricchedo. 

Aṭṭhavīsatima pariccheda 

Mahā thūpasādhana lābho 

1 . 

Tato satasahassaṃ so, vissajjetvā mahīpati; 

Kārāpesi mahābodhi-pūjaṃ suḷāramuttamaṃ. 

2 . 

Tato puraṃ pavisinto, thūpaṭhāne nivesitaṃ; 

Passitvāna sīlāyūpaṃ, saritvā pubbakaṃ sutiṃ. 

3 . 

‘‘Kāressāmi mahāthūpaṃ’’, iti haṭṭho mahātalaṃ; 

Āruyha rattiṃ bhuñjitvā, sayito iti cintayi. 

4 . 

‘‘Damiḷe maddamānena, loko’yaṃ pīḷito mayā; 

Na sakkā balimuddhattuṃ, taṃ vajjiya baliṃ ahaṃ. 

5 . 

Kārayanto mahāthūpaṃ, kataṃ dhammena iṭṭhikā; 

Uppādessāmi ‘‘iccevaṃ, cintayantassa cintitaṃ. 

6 . 

Chattamhi devatājānī, tato kolāhalaṃ ahu; 

Devesu ñatvā taṃ sakko, vissakammāna mabravi. 

7 . 

‘‘Iṭṭhakattaṃ cetiyassa, rājā cintesi gāmaṇi; 

Gantvā purā yojanamhi, gambhīra nadī yantike. 

8 . 

Māpehi iṭṭhikā tattaṃ’, iti sakke na bhāsito; 

Vissakammo idhāgamma, māpesi tattha iṭṭhikā. 

9 . 

Pabhāte luddako tattha, sunakhehi vanaṃ agā; 

Vodhārūpena dassesi, luddakaṃ bhummadevatā. 

10 . 

Luddako taṃ’nubandhanto, gantvā disvāna iṭṭhakā; 

Antarahitāya godhāya, iti cidhantasi so tahiṃ. 

11 . 

‘‘Kāretu kāmo kira no, mahāthūpaṃ mahīpati; 

Upāyanamidaṃ tassaṃ’, iti gantvā nivedayi. 

12 . 

Tassa taṃ vacanaṃ sutvā, piyaṃ janahi tappiyo; 

Rājā kāresi sakkāraṃ, mahantaṃ tuṭṭhamānaso. 

13 . 

Purāpubbuttare dese, yojanattaya matthake; 

Ācāra viṭṭhigāmamhi, soḷasakarīse kale. 

14 . 

Sovaṇṇa bījānu’ṭṭhiṃsu, vividhāni pamāṇato; 

Vidatthukkaṭṭha māṇāni, aṅgulimāṇā niheṭhato. 

15 . 

Suvaṇṇa puṇṇaṃ taṃ bhūmiṃ, disvā saṅgāmavāsikā; 

Suvaṇṇa pāhiṃ ādāya, gantvā rañño nivedayuṃ. 

16 . 

Purāpācina passamhi, satta yojana matthake; 

Gaṅgāpāre tambapiṭṭhe, tambalohaṃ samuṭṭhahi. 

17 . 

Taṅgāmikā tambaloha-bījamādāya pātiyā; 

Rājāna mupasaṅkamma, tamatthañca nivedayuṃ. 

18 . 

Pubbadakkhiṇadesamhi, purato catuyojane; 

Sumana vāpi gāmamhi, uṭṭhahiṃsu maṇībahū. 

19 . 

Upala kuruvindehi, missakāneva gāmikā; 

Ādāya pātiyāeva, gantvā rañño nivedayuṃ. 

20 . 

Purato dakkhiṇe passe, aṭṭhayojanamatthake; 

Ambaṭṭha kolaleṇamhi, rajataṃ upapajjatha. 

21 . 

Nagare vāṇijo eko, ādāya sakaṭe bahū; 

Malayā siṅgīverādiṃ, ānetuṃ malayaṃ gato. 

22 . 

Leṇassa avidūramhi, sakaṭāniṭṭha pāpiya; 

Patodādārunicchanto, āruḷho taṃ mahīdharaṃ. 

23 . 

Cāṭippamāṇa taṃ tattha, pakkabhārena nāmi taṃ; 

Disvā pana salaṭṭhiñca, pāsāṇaṭṭhañca taṃ phalaṃ. 

24 . 

Vaṇṭe taṃ vāsiyā chetvā, dassāma’gganti cintiya; 

Kālaṃ ghosesi saddhāya, cattāro’nāsavāgamuṃ. 

25 . 

Haṭṭho so te’bhivādetvā, nisīdāpiya sādaro; 

Vāsiyā vaṇṭasāmantā, tacaṃ chetvā apassayaṃ. 

26 . 

Muñjitvā’vāṭa puṇṇaṃ taṃ, yūsaṃ pattehī ādiya; 

Cattāro yūsa pūrete, patte tesamadāsiso. 

27 . 

Te taṃ gahetvā pakkāmuṃ, 

Kālaṃ ghosesi so puna; 

Aññe khiṇāsavā therā, 

Cattāro tattha āgamuṃ. 

28 . 

Tesaṃ patte gahetvā so, pattāmiñjahi pūriya; 

Adāsi tesaṃ pakkāmuṃ, tayo eko napakkami. 

29 . 

Rajataṃ tassa dassetuṃ, orohitvā tato hi so; 

Nisajja leṇāsannamhi, tāmiñjā paribhuñjatha. 

30 . 

Sesāmiñjā vāṇijo’pi, bhuñjitvā yāvadatthakaṃ; 

Bhaṇḍikāya gahetvāna, sesatherapadānugo. 

31 . 

Añjasā iminā tvampi, gaccha dānī upāsaka; 

Gantvāna theraṃ passitvā, veyyāvacca mahāsi ca. 

32 . 

Thero ca leṇadvārena, tassa magga amāpayi; 

Theraṃ vandiya so tena, gacchanto leṇamaddasa. 

33 . 

Leṇa dvāramhi ṭhatvāna, passitvā rajatampi so; 

Vāsiyā āhanitvāna, rajatati vijāniya. 

34 . 

Gahetvekaṃ sajjhupiṇḍaṃ, gantvāna sakaṭantikaṃ; 

Sakaṭāni ṭhapāpetvā, sajjhupiṇḍaṃ tamādiya. 

35 . 

Lahuṃ anurādha puraṃ, āgamma varavāṇijo; 

Dassetvā rajataṃ rañño, tamatthampi nivedayi. 

36 . 

Purato pacchime passe, pañcayojana matthake; 

Uruvelapaṭṭane muttā, mahāmalaka mattiyo. 

37 . 

Pavālantarikā saddhiṃ, samuddāthalamokkamuṃ; 

Kevaṭṭā tā samekkhitvā, rāsiṃ katvāna ekato. 

38 . 

Pātiyā ānayitvāna, muttā saha pavālakā; 

Rājāna mupasaṅkamma, tamatthampi nivedayuṃ. 

39 . 

Purato uttare passe, satta yojana matthake; 

Peḷivāpika gāmassa, vāpipakkhantakandare. 

40 . 

Jāyiṃsu vālukāpiṭṭhe, cattāro uttamā maṇī; 

Nīsada potappamāṇā, ummāpupphanibhāsubhā. 

41 . 

Te disvā sunakho luddo, agantvā rājasantikaṃ; 

‘‘Evarūpā maṇīdiṭṭho, mayā’’iti nivedayi. 

42 . 

Iṭṭhakādīni etāni mahāpuñño mahāmati; 

Mahāthūpatthamuppannā-na’ssosi tadaheva so. 

43 . 

Yathānurūpaṃ sakkāraṃ, tesaṃ katvā sumānato; 

Ete vā rakkhake katvā, sabbāni āharāpayi. 

44 . 

Khedampi kāyajamasayhamacintayitvā, 

Puññaṃ pasannamanaso pacita hi evaṃ; 

Sādheti sādhana satāni sukhā karāni, 

Tasmā pasannamanaso’va kareyya puññanti. 

Sujanappasādasaṃvegatthāya kate mahāvaṃse 

Mahāthūpasādhanalābho nāma 

Aṭṭhavīsatimo paricchedo. 

Ekūnatiṃsatima pariccheda 

Thūpārambho 

1 . 

Evaṃ samatte sambhāre, vesākhapuṇṇamāsīyaṃ; 

Patte visākhanakkhatte, mahāthūpatthamārabhi. 

2 . 

Hāretvāna tahiṃ thūpaṃ, thūpaṭhānamakhāṇayi; 

Satthahattho mahīpālo, thirī kātuṃ manekadhā. 

3 . 

Yodhehi āharāpetvā, guḷapāsāṇake tahiṃ; 

Kūṭehi āhanāpetvā, pāsāṇe cuṇṇite atha. 

4 . 

Cammavanaddha pādehi, mahāhatthīhi maddayi; 

Bhūmiyā thirībhāvatthaṃ, atthānatthavicakkhaṇo. 

5 . 

Ākāsa gaṅgāpatita-ṭṭhāne satatatintake; 

Mattikā sukhumā tattha, samantā tiṃ sayojane. 

6 . 

Navanīta mattikā’tesā, sukhumattā papuccati; 

Khīṇāsavā sāmaṇerā, mattikā āharuṃ tato. 

7 . 

Mattikā attharāpesi, tattha pāsāṇakoṭṭime; 

Iṭṭhakā attharāpesi, mattiko pariissaro. 

8 . 

Tasso parikharasudhaṃ, kuruvindaṃ tatopari; 

Tasso pariayojālaṃ, marumbantu tatoparaṃ. 

9 . 

Āhaṭaṃ sāmaṇerehi, himavantā sugandhakaṃ; 

Santharāpesi bhūmindo, phaḷikantu tatopari. 

10 . 

Sīlāyo santharāpesiccha phaḷikasantharo pari; 

Sabbattha mattikākicce, navanītavhayā ahu. 

11 . 

Niyyāsena kapiṭṭhassa, sannitena rasodake; 

Aṭṭhaṅgulaṃ bahalaetā, lohapaṭṭaṃ sīlopari. 

12 . 

Manosilāyatilate-lasannitāya tato pari; 

Sattaṅgulaṃ sajjupaṭṭaṃ, santharesi rathesabho. 

13 . 

Mahāthūpa patiṭṭhāna-ṭhāne evaṃ mahīpati; 

Kāretvā parikammāni, vippasannena cetasā. 

14 . 

Āsaḷhī sukkapakkhassa, divasamhi catuddase; 

Kāretvā bhikkhusaṅghassa, sannipātamidaṃ vadi. 

15 . 

Mahācetiya matthāya, bhadantāmaṅgaliṭṭhakaṃ; 

Patiṭṭhāpessaṃ sve ettha, sabbo saṅgho sametuno. 

16 . 

Buddha pūjā payogena, mahājanahītatthiko; 

‘‘Mahājano’ posathiko, gandhamālādigaṇhiya. 

17 . 

Mahāthūpa patiṭṭhāna-ṭhānaṃ yātu suve’’iti; 

Cetiya ṭhāna bhūsāya, amacce ca niyojayi. 

18 . 

Āṇāpitā narindena, munino piyagāravā; 

Anekehi pakārehi, te taṃ ṭhānamalaṅkaruṃ. 

19 . 

Nagaraṃ sakalañceva, maggañceva idhāgataṃ; 

Anekehi pakārehi, alaṅkārayi bhūpati. 

20 . 

Pabhāte ca catudvāre, nagarassa ṭhapāpayi; 

Nahāpite nahāpake ca, appake ca bahūtathā. 

21 . 

Vatthāni gandhamālā ca, annāni madhurāni ca; 

Mahājanatthaṃ bhūmindo, mahājanahite rato. 

22 . 

Paṭiyattāni etāni, sādiyitvā yathāruci; 

Porājānapadāceva thūpaṭhānamupāgamuṃ. 

23 . 

Sumaṇḍitehi nekehi, ṭhānantara vidhānato; 

Ārakkhito amaccehi, yathāṭhānaṃ mahīpati. 

24 . 

Sumaṇḍitāhi nekāhi, devakaññūpamāhi ca; 

Nāṭakīhi paribbuḷho, sumaṇḍita passādhito. 

25 . 

Cattālīsa sahassehi, narehi parivārito; 

Nānā tūriya saṅghuṭṭho, devarāja vilāsavā. 

26 . 

Mahāthūpa patiṭṭhānaṃ, ṭhānāṭhāna vicakkhaṇo; 

Aparaṇhe upāgañchi, nandayanto mahājanaṃ. 

27 . 

Aṭṭhuttarasahassaṃ so, sāṭakāniṭṭhapāpiya; 

Puṭabaddhāni majjhamhi, catupasse tato pana. 

28 . 

Vatthāni rāsīṃkāresi, aenakāni mahīpati; 

Madhusappi guḷādīhi ca, maṅgalatthaṃ ṭhapāpayi. 

29 . 

Nānādesehipā’gañchuṃ, bahavo bhikkhavo idha; 

Idha dīpaṭṭhasaṅghassa, kā kathāva idhāgame. 

30 . 

Thero’ sīti sahassāni, bhikkhū ādāya āgamā; 

Rājagahassa sāmantā, indagutto mahāgaṇī. 

31 . 

Sahassāni’sipatanā, bhikkhūnaṃ dvādasā’diya; 

Dhammaseno mahāthero, cetiyaṭhānamāgamā. 

32 . 

Saṭṭhibhikkhusahassāni, ādāya idhamāgamā; 

Pīyadassī mahāthero, jetārāma vihārato. 

33 . 

Vesālī mahāvanato, theroru buddharakkhito; 

Aṭṭhārasa sahassāni, bhikkhū ādāya āgamā. 

34 . 

Kosambī ghositārāmā, theroru dhammarakkhito; 

Tiṃsabhikkhusahassāni, ādāya idha āgamā. 

35 . 

Ādāyujjenīyaṃ thero, dakkhiṇa girito yati; 

Cattārīsa sahassāni, agoru saṅgharakkhito. 

36 . 

Bhikkhūnaṃ satasahassaṃ, saṭṭhasahassāni cā’diya; 

Pupphapure’sokarāmā, thero mittiṇṇa nāmako. 

37 . 

Duve satasahassāni, sahassāni asīti ca; 

Bhikkhū gahetvānu’ttiṇṇo, thero kasmiramaṇḍalā. 

38 . 

Cattārīsata sahassāni, sahassāni ca saṭṭhi ca; 

Bhikkhū pallavabhogamhā, mahādevo mahāmatī. 

39 . 

Yonanagarā’lasandāso, yona mahādhammarakkhito; 

Thero tiṃsa sahassāni, bhikkhū ādāya āgamā. 

40 . 

Vañjhāṭavivattaniyā, senāsanā tu uttaro; 

Thero saṭṭhisahassāni, bhikkhū ādāya āgamā. 

41 . 

Cittagutto mahāthero, bodhimaṇḍavihārato; 

Tiṃsa bhikkhusahassāni, ādiyitvā idhāgamā. 

42 . 

Candagutto mahāthero, vanavāsapadesato; 

Āgāsīti sahassāni, ādiyitvā yatī idha. 

43 . 

Sūriyaguttomahāthero, kelāsamhā vihārato; 

Channavuti sahassāni, bhikkhūādāya āgamā. 

44 . 

Bhikkhūnaṃ dīpavāsinaṃ, āgatānañca sabbaso; 

Gaṇanāya paricchedo, porāṇehi na bhāsito. 

45 . 

Samāgatānaṃ sabbesaṃ, bhikkhunaṃ taṃ samāgame; 

Vuttā khīṇāsavāyeva, te channavutikoṭiyo. 

46 . 

Te mahācetiyaṭhānaṃ, parivāretvā yathārahaṃ; 

Majjhe ṭhapetvā okāsaṃ, rañño aṭṭhaṃsu bhikkhavo. 

47 . 

Pavisitvā tahiṃ rājā, bhikkhusaṅghaṃ tathā ṭhitaṃ; 

Disvā pasannacittena, vanditvā haṭṭhamānaso. 

48 . 

Gandhamālāhi pūjetvā, katvāna tipadakkhiṇaṃ; 

Majjhe puṇṇaghaṭaṭhānaṃ, pavisitvā samaṅgalaṃ. 

49 . 

Suvaṇṇakhīle paṭimukkaṃ, paribbhamanadaṇḍakaṃ; 

Rājatena kataṃ suddhaṃ, suddhapīti balodayo. 

50 . 

Gāhayitvā amaccena, maṇḍitena sujātinā; 

Abhimaṅgalabhūtena, bhūtabhūtiparāyaṇo. 

51 . 

Mahantaṃ cetiyāvaṭṭaṃ, kāretuṃ katanicchayo; 

Bhamāpayitu māraddho, parikammita bhūmiyaṃ. 

52 . 

Siddhattho nāma nāmena, mahāthero mahiddhiko; 

Tathākarontaṃ rājānaṃ, dīghadassī nivārayi. 

53 . 

‘‘Evaṃ mahantaṃ thūpañca, ayaṃ rājā’rabhissati; 

Thūpe aniṭṭhiteyeva, maraṇaṃ assa hessati. 

54 . 

Bhavissati mahanto ca, thūpoduppaṭisaṅkharo; 

Iti so nāgataṃ passaṃ, mahantattaṃ nivārayi. 

55 . 

Saṅghassa ca anuññāya, thero sambhāvanāyaca; 

Mahantaṃ kattukāmo’pi, gaṇhitvā therabhāsitaṃ. 

56 . 

Therassa upadesena, tassa rājā akārayi; 

Majjhimaṃ cetiyāvaṭṭaṃ, patiṭṭhāpetumiṭṭhikā. 

57 . 

Sovaṇṇarajate ceva, ghaṭe majjheṭṭhapāpayi; 

Aṭṭhaṭṭha aṭṭhitussāho, parivāriya te pana. 

58 . 

Aṭṭhuttarasahassañca, ṭhapāpesi nave ghaṭe; 

Aṭṭhuttare aṭṭhuttare, vatthānaṃ tu sate pana. 

59 . 

Iṭṭhikāpavarā aṭṭha, ṭhapāpesi visuṃ visuṃ; 

Sammatena amaccena, bhūsitena anekadhā. 

60 . 

Tato ekaṃ gāhayitvā, nānāmaṅgalasaṅkhate; 

Puritthimadisābhāge, paṭhamaṃ maṅgalitthikaṃ. 

61 . 

Patiṭṭhāpesi sakkaccaṃ, manuññe gandhakaddame; 

Jātisumana pupphesu, pūjitesu tahiṃ pana. 

62 . 

Ahosi puthavīkampo, sesā sattāpi sattahi; 

Pattiṭṭhāpesa’ maccehi, maṅgalāni ca kārayi. 

63 . 

Evaṃ asāḷhamāsassa, sukkapakkhe’bhisammate; 

Uposathe pannarase, patiṭṭhāpesi iṭṭhikā. 

64 . 

Catuddisaṃ ṭhite tattha, mahāthere anāsave; 

Vanditvā pūjayitvā ca, suppatito kamena so. 

65 . 

Pubbuttaraṃ disaṃ gantvā, piyadassiṃ anāsavaṃ; 

Vanditvāna mahātheraṃ, aṭṭhāsi tassa santike. 

66 . 

Maṅgalaṃ tattha vaḍḍhento, tassa dhammamabhāsiso; 

Therassa desanā tassa, janassā’hosi sātthikā. 

67 . 

Cattālīsasahassānaṃ, dhammābhisamayo ahu; 

Cattālīsasahassānaṃ, sotāpattiphalaṃ ahu. 

68 . 

Sahassaṃ sakadāgāmi, anāgāmi ca tattakā; 

Sahassaṃyeva arahanto, tattha’hesuṃ gihījanā. 

69 . 

Aṭṭhārasasahassāni, bhikkhūbhikkhuniyo pana; 

Cuddaseva sahassāni, arahatte patiṭṭhayuṃ. 

70 . 

Evampapasannamatimā ratanattayamhi, 

Cāgāmimuttamanasājanatāhi tena; 

Lokatthasiddhi paramā bhavatīti ñatvā, 

Saddhādinekaguṇayoga ratiṃ kareyyāti. 

Sujanappasādasaṃ vegatthāya kate mahāvaṃse 

Thūpārambho nāma 

Ekūnatiṃsatimo paricchedo. 

Tiṃsatima pariccheda 

Dhātugabbharacano 

1 . 

Vanditvāna mahārājā, sabbaṃ saṅghaṃ nimantayi; 

‘‘Yāvacetiyaniṭṭhānā, bhikkhaṃ gaṇhatha me’’iti. 

2 . 

Saṅgho taṃ nādhivāsesi, anupubbena so pana; 

Yāvanto yāva sattāhaṃ, sattāhamadhivāsanaṃ. 

3 . 

Alattho’paḍḍhabhikkhūhi, te laddhā sumano’va so; 

Aṭṭhārasasu ṭhānesu, thūpaṭhānasamantato. 

4 . 

Maṇḍape kārayitvāna, mahādānaṃ pavattayi; 

Satthāhaṃ tattha saṅghassa, tato saṅghaṃ vissajjayi. 

5 . 

Tato bheriṃ carāpetvā, iṭṭhakā vaḍḍhakī lahuṃ; 

Sannipātesi te āsuṃ, pañcamattasatāni hi. 

6 . 

Kathaṃ karissasi ne’ko, pucchito āha bhūpati; 

‘‘Pessiyānaṃ sataṃ laddhā, paṃsūnaṃ sakaṭaṃ ahaṃ. 

7 . 

Khepayissāmi ekkā’haṃ, taṃ rājā paṭibāhayi; 

Tato upaḍḍhupaḍḍhañca, paṃsū dve ammaṇāni ca. 

8 . 

Āhaṃsu rājā paṭibāhi, caturo tepi vaḍḍhakī; 

Atheko paṇḍito byatto, vaḍḍhakī āha bhūpatiṃ. 

9 . 

‘‘Udukkhale koṭṭayitvā, ahaṃ suppehi vaṭṭitaṃ; 

Piṃsāpayitvā nisade, etaṃ paṃsūnamammaṇaṃ. 

10 . 

Iti vutto anuññāsi, tiṇādinetthano siyuṃ; 

Cetiyamhīti bhūmindo, indatulyaparakkamo. 

11 . 

‘‘Kaṃ saṇṭhānaṃ cetiyaṃ taṃ, karissasi tuvaṃ iti; 

Pucchitaṃ taṃkhaṇaṃyeva, vissakammo tamāvisi. 

12 . 

Sovaṇṇapātiṃ to yassa, purāpetvāva vaḍḍhakī; 

Pāṇinā vārimādāya, vāripiṭṭhiyamāhanī. 

13 . 

Phalika lolasadisaṃ, mahāphubbuḷamuṭṭhahi; 

Āhī’disaṃ karissati, tussitvāna’ssa bhūpati. 

14 . 

Sahassagghaṃ vatthayugaṃ, tathā’laṅkāra pādukā; 

Kahāpanāni dvādasa-sahassāni ca dāpapi. 

15 . 

‘‘Iṭṭhakā āhārāpessaṃ, apīḷento kathaṃ nare’’; 

Iti rājā vicintesi, rattiṃñatvāna taṃ marū. 

16 . 

Cetiyassa catuddhāre, āharitvāna iṭṭhakā; 

Rattiṃ rattiṃ ṭhapayiṃsu, ekekāhapahonakā. 

17 . 

Taṃ sutvā sumanorājā, cetiye kammamārabhi; 

Amūlamettha kammañca, na kātabbanti ñāpayi. 

18 . 

Ekekasmiṃ duvārasmiṃ, ṭhapāpesi kahāpaṇe; 

Soḷasasatasahassāni, vatthānisu bahūni ca. 

19 . 

Vividhañca alaṅkāraṃ, khajjaṃbhojjaṃ sapānakaṃ; 

Gandhamālāguḷādica, mukhavāsakapañcakaṃ. 

20 . 

‘‘Yathārucitaṃ gaṇhantu, kammaṃ katvā yathāruciṃ; 

Te tatheva apekkhitvā, adaṃsu rājakammikā. 

21 . 

Thūpakammasahāyattaṃ, eko bhikkhunikāmayaṃ; 

Mattikāpiṇḍamādāya, attanā abhisaṅkhataṃ. 

22 . 

Gantvāna cetiyaṭṭhānaṃ, vaḍḍhetvā rājakammike; 

Adāsi taṃ vaḍḍhakissa, gaṇhantoyeva jāniso. 

23 . 

Tassā kāraṃ viditvāna, tatthāhosi kutūhalaṃ; 

Kamena rājā sutvāna, āgato pucchi vaḍḍhakī. 

24 . 

Deva ekena hatthena, pupphānā’dāya bhikkhavo; 

Ekena mattikāpiṇḍaṃ, denti mayhaṃ ahaṃ pana. 

25 . 

Ayaṃ āgantuko bhikkhu, ayaṃ nevāsiko iti; 

Jānāminevā’ti vaco, sutvā rājāsamappayi. 

26 . 

Ekobalatthaṃ dassetuṃ, mattikā dāyakaṃ yatiṃ; 

So balatassa dassesi, so taṃ rañño nivedayi. 

27 . 

Jātimakulakumbheso , mahābodhaṅgaṇe tayo; 

Ṭhapāpetvā balatthena, rājā dāpesi bhikkhuno. 

28 . 

Ajānitvā pūjayitvā, ṭhitasse’tassa bhikkhuno; 

Balattho taṃ nivedesi, tadā taṃ jāni so yati. 

29 . 

Kelivāte janapade, piyaṅgallanivāsiko; 

Thero cetiyakammasmiṃ, sahāyattaṃ nikāmayaṃ. 

30 . 

Tassitthikāvaḍḍhakissa, ñātako idha āgato; 

Tassiṭṭhikā samattena, ñāto katvāna iṭṭhakaṃ. 

31 . 

Kammiyevaḍḍhayitvāna, vaḍḍhakissa adāsitaṃ; 

So taṃ tattha niyojesi, kolāhalamahosi ca. 

32 . 

Rājā sutvāva’ taṃ āha, ‘‘ñātuṃ sakkā tamiṭṭhikaṃ’’; 

Jānantopi na sakkāti, rājānaṃ āha vaḍḍhakī. 

33 . 

‘‘Jānāsi taṃ tvaṃ theraṃti’’, 

Vutto āmā’’ti bhāsito; 

Taṃ ñāpanatthaṃ appesi, 

Balatthaṃ tassa tūpati. 

34 . 

Balattho tena taṃ ñatvā, rājānuññāyupāgato; 

Kaṭṭhahālapariveṇe, theraṃ passiya mantiya. 

35 . 

Therassa magamanāhañca, gatiṭhānañca jāniya; 

‘‘Tumhehi saha gacchāmi, sakaṃ gāmaṃ’’nti bhāsiya. 

36 . 

Rañño sabbaṃ nivedesi, rājā tassa adāpayi; 

Vatthayugaṃ sahassagghaṃ, mahagghaṃ rattakambalaṃ. 

37 . 

Sāmaṇake parikkhāre, bahuke sakkharampi ca; 

Sugandha telanāḷiñca, dāpetvā anusāsitaṃ. 

38 . 

Therena saha gantvā so, dissante piyagallake; 

Theraṃ sītāya chāyāya, sodakāya nisīdiya. 

39 . 

Sakkharapāṇakaṃ datvā, pāde telena makkhiya; 

Upāhanāni yojetvā, parikkhāre upānayi. 

40 . 

Kulūpagassa therassa, gahitā me ime mayā; 

Vatthayugaṃtu puttassa, sabbe tāni dadāmi vo. 

41 . 

Iti vatvāna datvā te, gahetvā gacchato pana; 

Vanditvā rājavacasā, rañño sandesamāha so. 

42 . 

Mahāthūpe kayiramāne, satiyākammakārakā; 

Anekasaṅkhāhi janā, pasannā sugatiṃ gatā. 

43 . 

Cittappasādamattena, sugate gatiuttamā; 

Labbhatīti viditvāna, thūpapūjaṃ kare budho. 

44 . 

Ettheva bhatiyā kammaṃ, karitvā itthiyo duve; 

Tāvatiṃsamhi nibbattā, mahāthūpamhi niṭṭhite. 

45 . 

Āvajjitvā pubbakammaṃ, diṭṭhakammaphalā ubho; 

Gandhamālā’diyitvāna, thūpaṃ pūjetumāgatā. 

46 . 

Gandhamālāhi pūjetvā, cetiyaṃ abhivandisuṃ; 

Tasmiṃ khaṇe bhātivaṅka-vāsī thero mahāsivo. 

47 . 

Rattibhāge mahāthūpaṃ, vandissāmīti āgato; 

Tādisvāna mahāsatta-paṇṇirukkhama passito. 

48 . 

Adassayitvā attānaṃ, passaṃ sampattimabbhutaṃ; 

Ṭhatvā tāsaṃ vandanāya, pariyosāne apucchitaṃ. 

49 . 

‘‘Bhāsate sakalo dīpo, 

Dehobhāsena vo idha; 

Kinnukammaṃ karitvāna, 

Devalokaṃ ito gatā. 

50 . 

Mahāthūpe kataṃ kammaṃ, tassa āhaṃsu devatā; 

Evaṃ tathāgate heva, pasādo hi mahapphalo. 

51 . 

Pupphadhānattayaṃ thūpe, iṭṭhikāhi citaṃ citaṃ; 

Samaṃ pathaviyā katvā, iddhimanto’va sīdayuṃ. 

52 . 

Nava vāre citaṃ sabbaṃ, evaṃ osīdayiṃsu te; 

Atha rājā bhikkhusaṅgha-sannipāta makārayi. 

53 . 

Tatthāsītisahassāni , sannipātamhi bhikkhavo; 

Rājā saṅghamupāgamma, pūjetvā abhivandiya. 

54 . 

Iṭṭhakosidanehetuṃ, pucchi saṅgho viyākari; 

‘‘No sīdanatthaṃ thūpassa, iddhimantehi bhikkhūhi. 

55 . 

Kataṃ etaṃ mahārāja, na idāni karissate; 

Aññathattamakatvā taṃ, mahāthūpaṃ samāpaya. 

56 . 

Taṃ sutvā sumano rājā, thūpakammamakārayi; 

Pupphādhānesu dasasu, iṭṭhikā dasakoṭiyo. 

57 . 

Bhikkhusaṅgho sāmaṇere, uttaraṃ sumanampi ca; 

‘‘Cebhiya dhātugabbhatthaṃ, pāsāṇe meghavaṇṇake. 

58 . 

Āharathā’’ti yojesi, te gantvā uttaraṃ kuruṃ; 

Asīti ratanāyāma, vitthāre ravibhāsure. 

59 . 

Aṭṭhaṅgulāni bahale, gaṇṭhipupphanibhe subhe; 

Chameghavaṇṇapāsāṇe, āhariṃsu khaṇetato. 

60 . 

Pupphadhānassa upari, majjhe ekaṃ nipātiya; 

Catupassamhi caturo, mañjūsaṃ viya yojiya. 

61 . 

Ekaṃ pidhānakatthāya, disābhāge puratthime; 

Adassanaṃ karitvā te, ṭhapayiṃsu mahiddhikā. 

62 . 

Majjhamhi dhātugabbhassa, tassa rājā akārayi; 

Ratanamayaṃ bodhirukkhaṃ, sabbākāramanoramaṃ. 

63 . 

Aṭṭhārasa rataniko, khandho sākhāssa pañca ca; 

Pavālamayamūlo so, indanīle patiṭṭhito. 

64 . 

Susuddharajatakkhandho, maṇipattehi sobhito; 

Hemamayapaṇḍupatta, phalo pavāḷaaṅkuro. 

65 . 

Atha maṅgalikā tassa, khandhe pupphalatāpi ca; 

Catuppadānaṃ pantīdha, haṃsapanti ca sobhanā. 

66 . 

Uddhaṃ cāruvitānante, muttā kiṃ kiṇijālakā; 

Suvaṇṇa ghaṇṭāpantīdha, dāmāni ca tahiṃ tahiṃ. 

67 . 

Vitāna catukoṇamhi, muttādāmakalāpako; 

Navasata sahassaggho, eke ko asilambito. 

68 . 

Ravicandatāra rūpāni, nānāpadumakāni ca; 

Ratanehi katāneva, dhitāne appitāna’yuṃ. 

69 . 

Aṭṭhuttarasahassāni, vattāni vividhāni ca; 

Mahagghanānāraṅgāni, vitāne lambitāna’yuṃ. 

70 . 

Bodhiṃ parikkhipitvāna, nānāratanavedikā; 

Mahāmalaka muttāhi, santhāretu tadantare. 

71 . 

Nānāratana pupphānaṃ, catugandhūdakassa ca; 

Puṇṇā puṇṇaghaṭapanti, bodhimūle katāna’yuṃ. 

72 . 

Bodhi pācina paññatte, pallaṅkekoṭiagghake; 

Sovaṇṇa buddhapaṭimaṃ, nisīdāpesi bhāsuraṃ. 

73 . 

Sarīrāvayavātassā, paṭimāya yathārahaṃ; 

Nānāvaṇṇehi ratanehi, katā surucirā ahuṃ. 

74 . 

Mahābrahmā ṭhito tattha, rājatacchatta dhārako; 

Vijayuttarasaṅkhena, sakko ca abhisekado. 

75 . 

Viṇāhattho pañcasikho, kāḷanāgo sanāṭiko; 

Sahassahattho māro ca, sahattīsaha kiṃkaro. 

76 . 

Pācinapallaṅkanibhā, tīsu sesadisāsu ca; 

Koṭikoṭidhanagghā ca, pallaṅkā atthatā ahuṃ. 

77 . 

Bodhiṃ ussisake katvā, nānāratanamaṇḍitaṃ; 

Koṭi dhanagghakaṃyeva, paññattaṃ sayanaṃ ahu. 

78 . 

Sattasattāha ṭhānesu, tattha tattha yathārahaṃ; 

Adhikāre akāresi, brahmayācanameva ca. 

79 . 

Dhammacakkappavattañca, yasapabbajanampi ca; 

Bhaddavaggiya pabbajjaṃ, jaṭilānaṃ damanampi ca. 

80 . 

Bimbisārāgamañcāpi , rājagehappavesanaṃ; 

Veḷuvanassagahanaṃ, asītisāvake tathā. 

81 . 

Kapila vatthugamanaṃ, tathā ratana caṅkamaṃ; 

Rāhulānandapabbajjaṃ, gahaṇaṃ jetavanassa ca. 

82 . 

Ambamūle pāṭihīraṃ, tāvatiṃsamhi desanaṃ; 

Devorohaṇapāṭihīraṃ, therapañhasamāgamaṃ. 

83 . 

Mahāsamaya suttantaṃ, rāhulovādamevaca; 

Mahāmaṅgalasuttañca, dhanapālasamāgamaṃ. 

84 . 

Āḷavakaṅgulimāla, apalāladamanampi ca; 

Pārāyanakasamitiṃ, āyuvossajjanaṃ tathā. 

85 . 

Sūkaramaddavaggāhaṃ, siṅgīvaṇṇayugassa ca; 

Pasannodakapānañca, parinibbāna meva ca. 

86 . 

Devamanussa paridevaṃ, therena pādavandanaṃ; 

Dahanaṃ agginibbānaṃ, tattha sakkāra meva ca. 

87 . 

Dhātuvitaṅga doṇena, pasādajanakāni ca; 

Yebhuyyena akāresi, jātakāni sujātimā. 

88 . 

Vessantara jātakantu, vitthārena akārayi; 

Kusināpurato yāva, bodhimanti tatheva ca. 

89 . 

Catuddisaṃ te cattāro, mahārājā ṭhitā ahuṃ; 

Tettiṃsadeva puttā ca, bāttiṃsa ca kumāriyo. 

90 . 

Yakkhasenāpatiaṭṭha, vīsati ca tato pari; 

Añjalīpaggahādevā, pupphapuṇṇaghaṭā tato. 

91 . 

Naccakā devatāceva, tūriyavādaka devatā; 

Ādāsagāhakā devā, pupphasākhā dharā tathā. 

92 . 

Padumādigāhakā devā, aññe devā ca nekadhā; 

Ratanagghiya panti ca, dhammacakkāna meva ca. 

93 . 

Khaggadharādevapanti, devāpātidharā tathā; 

Tesaṃ sīse pañcahatthā, gandhatelassa pūritā. 

94 . 

Dukūlavaṭṭikā panti, sadāpañjalitā ahu; 

Phalikagghiye catukkaṇṇe, ekeko ca mahāmaṇi. 

95 . 

Suvaṇṇamaṇi muttānaṃ, rāsiyo vajirassa ca; 

Catukkaṇṇesu cattāro, kathā’hesuṃ pabhassarā. 

96 . 

Medavaṇṇakapāsāṇa, bhittiyaṃyeva ujjalā; 

Vijjātā appitā āsuṃ, dhātugabbhevibhūsitā. 

97 . 

Rūpakānettasabbāni, dhātugabbhe manorame; 

Ghanakoṭṭi mahemassa, kārāpesi mahīpati. 

98 . 

Kammādhiṭṭhāyako ettha, sabbaṃ saṃvidahi imaṃ; 

Indagutto mahāthero, chaḷabhiñño mahāmatī. 

99 . 

Sabbaṃ rājiddhiyā etaṃ, devatānañca iddhiyā; 

Iddhiyā ariyānañca, asambādhaṃ patiṭṭhitaṃ. 

100 . 

Niṭṭhantaṃ sugatañca pūjiyatamaṃ lokuttamaṃ nittamaṃ; 

Dhātu tassa vicuṇṇitaṃ janahitaṃ āsiṃsatā pūjiya; 

Puññaṃ taṃ samamicca’cecca matimā saddhāguṇalaṅkato; 

Tiṭṭhantaṃ sugataṃ viya’ssa munino dhātu ca sambūjaye. 

Sujanappasādasaṃvegatthāya kate mahāvaṃse 

Dhātugabbharacano nāma 

Tiṃsatimo paricchedo. 

Ekatiṃsatima pariccheda 

Dhātunidhānaṃ 

1 . 

Dhātugabbhamhi kammāni, niṭṭhāpetvā arindamo; 

Sannipātaṃ kārayitvā, saṅghassa idhamabravi. 

2 . 

Dhātugabbhamhi kammāni, mayā niṭṭhāpi tāni hi; 

Suve dhātuṃ nidhessāmi, bhante jānātha dhātuyo’’. 

3 . 

Idaṃ vatvā mahārājā, nagaraṃ pāvisī tato; 

Dhātu āharakaṃ bhikkhuṃ, bhikkhusaṅgho vicintiya. 

4 . 

Soṇuttaraṃ nāmayatiṃ, pūjāpariveṇavāsi kaṃ; 

Dhātāharaṇa kammamhi, chaḷabhiññaṃ niyojayi. 

5 . 

Cārikaṃ caramānamhi, nāthe lokahitāyahi; 

Nanduttaro’ti nāmena, gaṅgātīramhi māṇavo. 

6 . 

Nimantetvā’bhisambuddhaṃ, saha saṅghaṃ abhojayi; 

Satthāpayogapaṭṭhāne, sasaṅghonāvamāruhi. 

7 . 

Tattha bhaddajithero tu, chaḷabhiñño mahiddhiko; 

Jalapakkhalitaṭṭhānaṃ, disvā bhikkhū idaṃ vadī. 

8 . 

‘‘Mahā panādabhūtena, mayā vutto suvaṇṇayo; 

Pāsādo patito ettha, pañcavīsatiyojako. 

9 . 

Taṃ pāpuṇitvā gaṅgāya, jalaṃ pakkhili taṃ idha; 

Bhikkhū asaddahantā taṃ, satthuno taṃ nivedayuṃ. 

10 . 

Satthā’ha ‘‘kaṅkhaṃ bhikkhunaṃ, vinodehī’’tisotato; 

Ñāpetuṃ brahmaloke’pi, vasavattisamattha taṃ. 

11 . 

Iddhiyā nabhamuggantvā, sattatālasame ṭhito; 

Dūssathūpaṃ brahmaloke, ṭhapetvā vaḍḍhite kare. 

12 . 

Idhā’netvā dassayitvā, janassa puna taṃ tahiṃ; 

Ṭhapayitvā yathāṭhāne, iddhiyā gaṅgāmāgato. 

13 . 

Pādaṅguṭṭhena pāsādaṃ, gahetvā thupikāyaso; 

Ussāpetvāna dassetvā, janassa khipi taṃ tahiṃ. 

14 . 

Nanduttaro māṇavako, disvā taṃ pāṭihāriyaṃ; 

Parāyattamahaṃ dhātuṃ, pahuānayituṃ siyaṃ. 

15 . 

Iti patthayi tenetaṃ, saṅgho soṇuttaraṃ yatiṃ; 

Tasmiṃ kamme niyojesi, soḷasavassikaṃ api. 

16 . 

‘‘Āharāmi kuto dhātuṃ’’, iti saṅghamapucchiso; 

Kathesi saṅgho therassa, tassa tā dhātuyo iti. 

17 . 

‘‘Parinibbāna mañcamhi, nipanno loka nāyako; 

Dhātūhipilokahi taṃ, kātuṃ devinda mabruvi. 

18 . 

Devinda’ṭṭhasu doṇesu, mama sāriradhāthusu; 

Ekaṃ doṇaṃ rāmagāme, koḷiyehi ca sakkataṃ. 

19 . 

Nāgalokaṃ tato nitaṃ, tato nāgehi sakkataṃ; 

Laṃkādipe mahāthūpe, nidhānāya bhavissati. 

20 . 

Mahākassapattheropi, dīghadassī mahāyati; 

Dhammāsoka narindena, dhātuvitthārakārako. 

21 . 

Rājagahassa sāmante, raññā ajātasattunā; 

Kārāpento mahādhātuṃ, nidhānaṃ sādhu saṅkhataṃ. 

22 . 

Satta doṇāni dhātūnaṃ, āharitvāna kārayi; 

Rāmagāmamhi doṇantu, sattucittaññuna’ggahi. 

23 . 

Mahādhātunidhānaṃ taṃ, dhammāsokopi bhūpati; 

Passitvā aṭṭhamaṃ doṇaṃ, āṇāpetuṃmakiṃ akā. 

24 . 

Mahāthūpe nidhānatthaṃ, vihitaṃ taṃ jineni’ti; 

Dhammāsokaṃ nivāresuṃ, tattha khiṇāsavāyati. 

25 . 

Rāmagāmamhi thūpotu, gaṅgātīre kato tato; 

Bhijjigaṅgāya oghena, sotu dhātu karaṇḍako. 

26 . 

Samuddaṃ pavisitvāna, dvidhā bhinne jale tahiṃ; 

Nānāratanapiṭṭhamhi, aṭṭhārasmiṃ samākulo. 

27 . 

Nāgā disvā karaṇḍaṃ taṃ, kāḷanāgassa rājino; 

Mañjerikanāgabhavanaṃ, upagamma nivedayuṃ. 

28 . 

Dasakoṭisahassehi, gantvā nāgehi so tahiṃ; 

Dhātū tā abhipūjento, netvāna bhavanaṃ sakaṃ. 

29 . 

Sabbaratanamayaṃ thūpaṃ, tassoparigharaṃ tathā; 

Māpetvā saha nāgehi, sadā pūjesi sādaro. 

30 . 

Ārakkhāmahatī tattha, gantvā dhātuidhānaya; 

Suve dhātunidhānañhi, bhūmipālo karissati’’. 

31 . 

Iccevaṃ saṅghavacanaṃ, sutvā sādhūti so pana; 

Pattabbakālaṃ pekkhanto, pariveṇa magāsakaṃ. 

32 . 

Bhavissati suve dhātu, nidhānanti mahīpati; 

Cāresi nagare bheriṃ, sabba kiccaṃ vidhāya taṃ. 

33 . 

Nagaraṃ sakalañceva, idhāgāmiñca añjasaṃ; 

Alaṅkārayi sakkaccaṃ, nagare ca vibhūsayi. 

34 . 

Sakko devānamindo ca, laṃkādīpamasesakaṃ; 

Āmantetvā vissakammaṃ, alaṅkārayinekadhā. 

35 . 

Nagarassa catudvāre, vattabhattaṃhi nekadhā; 

Mahājanopabhogatthaṃ, ṭhapāpesi narādhipo. 

36 . 

Uposathe pannarase, aparanhe sumānaso; 

Paṇḍito rājakiccesu, sabbālaṅkāra maṇḍito. 

37 . 

Sabbāhi nāṭakatthīhi, yodhehi sāyudhehi ca; 

Mahatā ca baloghena, hatthivā jirathehi ca. 

38 . 

Nānāvidhavibhūsehi, sabbato parivārito; 

Āruyha surathaṃ aṭṭhā, suseta ca susindhavaṃ. 

39 . 

Bhūsitaṃ kaṇḍūlaṃ hatthiṃ, kāretvā puratosubhaṃ; 

Suvaṇṇacaṅgoṭadharo, sotacchattassa heṭṭhāto. 

40 . 

Aṭṭhuttara sahassāni, nāgaranāriyo subhā; 

Supuṇṇaghaṭabhūsāyo, taṃ raṭṭhaṃ parivārayuṃ. 

41 . 

Nānāpupphasamuggāni, tatheva daṇḍadīpikā; 

Tattakā tattakā eva, dhārayitvāna itthiyo. 

42 . 

Aṭṭhuttara sahassāni, dārakā samalaṅkatā; 

Gahetvā parivāresuṃ, nānāvaṇṇadhaje subhe. 

43 . 

Nānātūriyaghosehi, anekehi tahiṃ tahiṃ; 

Hatthasarathasaddehi, bhijjante viya bhūtale. 

44 . 

Yanto mahāmeghavanaṃ, siriyā so mahāyaso; 

Yante’va nandanavanaṃ, devarājā asobhatha. 

45 . 

Rañño niggamanārambhe, mahātūriya ravaṃpure; 

Pariveṇe nisinno’va, sutvā soṇuttaro yati. 

46 . 

Nimujjitvā puthuviyā, gantvāna nāgamandiraṃ; 

Nāgarājassa purato, tattha pātūrahulahuṃ. 

47 . 

Vuṭṭhāya abhivādetvā, pallaṅke taṃ nivesīla; 

Sakkaritvāna nāgindo, pucchi āgata desakaṃ. 

48 . 

Tasmiṃ vutte athopucchi, therāgamanakāraṇaṃ; 

Patvā’dhikāraṃ sabbaṃ so, saṅgha sandesa mabruvi. 

49 . 

Mahāthūpe nidhānatthaṃ, buddhena vihitā idha; 

Tava hatthagatā dhātu, dehitā kira me tuvaṃ. 

50 . 

Taṃ sutvā nāgarājāso, atīva domanassi to; 

‘‘Pahū ayañhi samaṇo, balakkārena gaṇhituṃ. 

51 . 

Tasmā aññattha netabbā, dhātuyo’’iti cintiya; 

Tattha ṭhitaṃ bhāgineyyaṃ, ākārena nivedayi. 

52 . 

Nāmena vāsuladatto, jānitvā tassa iṅgitaṃ; 

Gantvā taṃ cetiyagharaṃ, gilitvāna karaṇḍakaṃ. 

53 . 

Sinerupādaṃ gantvāna, kuṇḍalāvaṭṭakosayi; 

Tiyojanasataṃ dīgho, bhogoyojanavaṭṭavā. 

54 . 

Anekāni sahassāni, māpetvāna phaṇāni ca; 

Dhūpāyati pajjalati, sayitvā so mahiddhiko. 

55 . 

Anekāni sahassāni, attanā sadise ahi; 

Māpayitvā sayāpesi, samantā parivārite. 

56 . 

Bahū devā ca nāgā ca, osariṃsu tahiṃ tadā; 

‘‘Yuddhaṃ ubhinnaṃ nāgānaṃ, pasissāma mayaṃ’’iti. 

57 . 

Mātulo bhāgineyyena, haṭātā dhātuyo iti; 

Ñatvā’naha theraṃ taṃ, dhātunatthi me santike iti. 

58 . 

Āditoppabhutithero, tāsaṃ dhātūnamāgamaṃ; 

Vatvāna nāgarājaṃ taṃ, ‘‘dehi dhātū’’ti abruvi. 

59 . 

Aññathā saññāpetuṃ taṃ, theraṃ so uragādhipo; 

Ādāya cetiya gharaṃ, gantvā taṃ tassa vaṇṇayi. 

60 . 

Anekadhā anekehi, ratanehi susaṅkhataṃ; 

Cetiyaṃ cetiyagharaṃ, passa bhikkhu sunimmitaṃ. 

61 . 

Laṃkādīpamhi sakale, sabbāni ratanānipi; 

Sopānante pāṭikampi, nāgghanta’ññesu kā kathā. 

62 . 

Mahāsakkāraṭhānamhā, appasakkāraṭhāna kaṃ; 

Dhātūnaṃ nayanaṃ nāma, nayuttaṃ bhikkhuvo idaṃ. 

63 . 

‘‘Saccābhisamayo nāma, tumhākaṃ hīna vijjati; 

Saccābhisamayaṭhānaṃ, netuṃ yuttañhi dhātuyo’’. 

64 . 

‘‘Saṃsāra dukkha mokkhāya, uppajjanti tathāgatā; 

Buddhassāyamadhippāyo, tenanessāma dhātuyo. 

65 . 

Dhātunidhānaṃ ajje’va, so hi rājā karissati; 

Tasmā papañcamakaritvā, lahuṃ me dehi dhātuyo’’. 

66 . 

Nāgoāhasace bhante, tuvaṃ passasi dhātuyo; 

Gahetvā yāhi taṃ thero, tikkhattuṃ taṃ bhaṇāpiya. 

67 . 

Sukhumaṃ karaṃ māpayitvā, thero tatraṭhito’vaso; 

Bhāgineyyassa vadane, hatthaṃ pakkhippa tāvade. 

68 . 

Dhātukaraṇḍaṃ ādāya, ‘‘tiṭṭha nāgā’’ti bhāsiya; 

Nimujjitvā pathaviyaṃ, pariveṇamhi uṭṭhahi. 

69 . 

Nāgarājā gato bhikkhu, amhehi vañcito’’iti; 

Dhātu ānayanatthāya, bhāgineyyassa pāhiṇi. 

70 . 

Bhāgineyyo’tha kucchimhi, apassitvā karaṇḍakaṃ; 

Paridevamāno āgantvā, mātulassa nivedayi. 

71 . 

Tadā so nāgarājāpi, ‘‘vañcitamha mayaṃ’’iti; 

Paridevi nāgā sabbepi, parideviṃsu pīḷitā. 

72 . 

Bhikkhu nāgassa vijaye, tuṭṭhā devā samāgatā; 

Dhātuyo pūjayantātā, teneva saha āgamuṃ. 

73 . 

Paridevamānā āgantvā, nāgā saṅghassa santike; 

Bahudhā parideviṃsu, dhātāharaṇa dukkhitā. 

74 . 

Tesaṃ saṅgho’nukampāya, thokaṃ dhātumadāpayi; 

Te tena tuṭṭhā gantvāna, pūjā bhaṇḍāni āharuṃ. 

75 . 

Sakko ratanapallaṅkaṃ, soṇṇacaṅkoṭameva ca; 

Ādāya saha devehi, taṃ ṭhānaṃ samupāgato. 

76 . 

Therassa uggataṭhāne, kārite vissakammunā; 

Patiṭṭhapetvā pallaṅkaṃ, subhe ratanamaṇḍape. 

77 . 

Mātukaraṇḍamādāya, tassa therassa hatthato; 

Caṅkoṭake ṭhapetvāna, pallaṅke pavareṭhapi. 

78 . 

Brahmā chattamadhāresi, santussito vāḷabījaniṃ; 

Maṇitālavaṇṭaṃ suyāmo, sakko saṅkhaṃ tusodakaṃ. 

79 . 

Cattāro tu mahārājā, aṭṭhaṃsu khaggapāṇino; 

Samuggahatthā tettiṃsa, devaputtā mahiddhikā. 

80 . 

Pāricchattaka pupphehi, pūjayantā tahiṃṭhitā; 

Kumāriyotu dvattiṃsa, daṇḍadīpadharā ṭhitā. 

81 . 

Palāpetvā duṭṭhayakkhe, yakkhasenāpati pana; 

Aṭṭhavīsati aṭṭhaṃsu, ārakkhaṃ kurumānakā. 

82 . 

Vīṇaṃ vādayamāno’va, aṭṭhā pañcasikho tahiṃ; 

Raṅgabhūmiṃ māpayitvā, timparuturiya ghosavā. 

83 . 

Anekadevaputtā ca, sādhugītappayojakā; 

Mahākāḷo nāgarājā, thuyamāno anekadhā. 

84 . 

Dibbatūriyāni vajjanti, dibbasaṃgīti vattati; 

Dibbagandhādivassāni, vassapenti ca devatā. 

85 . 

So indaguttatherotu, mārassa paṭibāhanaṃ; 

Cakkavāḷasamaṃ katvā, lohacchattamamāpayi. 

86 . 

Mātūnaṃ purato ceva, tattha tattha ca pañcasu; 

Ṭhānesu gaṇasajjhāyaṃ, kariṃsva khilabhikkhavo. 

87 . 

Tatthā’gamā mahārājā, pahaṭṭho duṭṭhagāmaṇi; 

Sīsenā’dāya ānīte, caṅkoṭamhi suvaṇṇaye. 

88 . 

Ṭhapetvā dhātu caṅkoṭaṃ, patiṭṭhāpiya āsane; 

Dhātuṃ pūjīya vanditvā, ṭhito pañcalīko tahiṃ. 

89 . 

Dibbacchattādikānettha, dibbagandhādikāni ca; 

Passitvā dibbatūriyādi-sadde sutvā ca khattiyo. 

90 . 

Apassitvā brahmadevo, tuṭṭho acchariyabbhuto; 

Dhātuchattena pūjesi, laṃkārajje’bhisiñci ca. 

91 . 

‘‘Dibbacchattaṃ mānusañca, vimutticchattameva ca; 

Iti ticchittadhārissa, lokanāthassa satthuno. 

92 . 

Tikkhattumeva me rajjaṃ, dammī’ti haṭṭhamānaso; 

Tikkhattumeva dhātūnaṃ, laṃkārajjamadāsiso. 

93 . 

Pūjayanto dhātuyotā, devehi mānusehi ca; 

Saha caṅkoṭakeheva, sīsenādāya khattiyo. 

94 . 

Bhikkhusaṅgha paribyuḷho, katvā thūpaṃ padakkhiṇaṃ; 

Pācinato āharitvā, dhātugabbhamhi otari. 

95 . 

Arahanto channavuti-koṭiyo thūpamuttamaṃ; 

Samantā parivāretvā, aṭṭhaṃsu katapañjalī. 

96 . 

Otaritvā dhātugabbhaṃ, mahagghe sayanesubhe; 

Ṭhapessāmiti cintente, pītipuṇṇanarissare. 

97 . 

Sadhātu dhātucaṅkoṭo, uggantvā tassa sīsato; 

Sattatālappamāṇamhi, ākāsamhi ṭhito tato. 

98 . 

Sayaṃ karaṇḍo vivari, uggantvā dhātuyo tato; 

Buddhavesaṃ gahetvāna, lakkhaṇebyañjanujjalaṃ. 

99 . 

Gaṇḍambamūle buddho’va, yamakaṃ pāṭihāriyaṃ; 

Akaṃsu dharamānena, sugatena adhiṭṭhitaṃ. 

100 . 

Taṃ pāṭihāriyaṃ disvā, pasannekaggamānasā; 

Devāmanussā arahattaṃ, pattā dvādasa koṭiyo. 

101 . 

Sesā phalattayaṃ pattā, atītā gaṇanāpathaṃ; 

Hitvā’tha buddhavesaṃ tā, karaṇḍamhi patiṭṭhayuṃ. 

102 . 

Tato oruyha caṅkoṭo, rañño sīse patiṭṭhahi; 

Sahindaguttatherena, nāṭakīhi ca so pana. 

103 . 

Dhātugabbhaṃpariharaṃ, patvāna sayanaṃ subhaṃ; 

Caṅkoṭaṃ ratanapallaṅke, ṭhapayitvā jutindharo. 

104 . 

Dhovitvāna punohatthe, gandhavāsita vārinā; 

Catujjātiyagandhena, ubbatetvā sagāravo. 

105 . 

Karaṇḍaṃ vivaritvāna, tāgahetvāna dhātuyo; 

Iti cintayi bhūmindo, mahājanahitatthiko. 

106 . 

Anākulaṃ kehicipi, yadi hessanti dhātuyo; 

Janassa saraṇaṃ hutvā, yadi ṭhassanti dhātuyo. 

107 . 

Satthunipannākārena, parinibbānamañcake; 

Nipajjantu supaññatte, sayanamhi mahārahe. 

108 . 

Iti cintiya so dhātū, ṭhapesi sayanuttame; 

Tadā kārā dhātuyo ca, sahiṃsu sayanuttame. 

109 . 

Āsaḷhīsukkapakkhassa, pannarasauposathe; 

Uttarāsaḷhanakkhatte, evaṃ dhātupatiṭṭhitā. 

110 . 

Saha dhātupatiṭṭhānā, akkhampittha mahāmahī; 

Pāṭihīrāninekāni, pavattiṃsu anekadhā. 

111 . 

Rājā pasannodhātutā, setacchattena pūjayi; 

Laṃkāya rajjaṃ sakalaṃ, sattāhāni adāsi ca. 

112 . 

Kāye ca sabbālaṅkāraṃ, dhātugabbhamhi pūjayi; 

Tathānāṭakiyo’macchā, parisā devatāpi ca. 

113 . 

Vatthaguḷaghatādīni, datvā saṅghassa bhūpati; 

Bhikkhūhi gaṇasajjhāyaṃ, kāretvā’khilarattiyaṃ. 

114 . 

Punāhani purebheriṃ, cāresi ‘‘sakalā janā; 

Vindantu dhātusattāhaṃ, imaṃ’’ti janatāhito. 

115 . 

Indagutto mahāthero, adiṭṭhāsi mahiddhiko; 

‘‘Dhātu vanditukāmāye, laṃkādīpamhi mānusā. 

116 . 

Taṅkhaṇaṃyeva āgantvā, vanditvā dhātuyo idha; 

Yathā sakaṃ gharaṃ yantu’’, taṃ yathādhiṭṭhitaṃ ahu. 

117 . 

So mahābhikkhusaṅghassa, mahārājā mahāyaso; 

Mahādānaṃ pavattetvā, taṃ sattāhaṃ nirantaraṃ. 

118 . 

Ācikkhidhātugabbhamhi, kiccaṃ niṭhāpitaṃ mayā; 

Dhātugabbhapidhānaṃtu, saṅgho jānitumarahati. 

119 . 

Saṅgho te dve sāmaṇere, tasmiṃ kamme niyojayi; 

Pidahiṃsu dhātugabbhaṃ, pāsāṇenā’haṭena te. 

120 . 

‘‘Mālettha mā milāyantu, gandhāsussantumā ime; 

Mā nibbāyantu dīpāva, mā kiñcāpi vivajjatu. 

121 . 

Medavaṇṇa cha pāsāṇā, sandhiyantunirantarā’’; 

Iti ghīṇāsavā ettha, sabbametaṃ adhiṭṭhayuṃ. 

122 . 

Āṇāpesi mahārājā, ‘‘yathāsattiṃ mahājano; 

Dhātunidhānakāne’ttha, karotū’’ti hitatthiko. 

123 . 

Mahādhātunidhānassa, piṭṭhimhi ca mahājano; 

Akā sahassa dhātunaṃ, nidhānāni yathābalaṃ. 

124 . 

Pidahāpiyataṃ sabbaṃ, rājāthūpaṃ samāpayi; 

Caturassa ca yañcettha, cetiyamhi samāpayi. 

125 . 

Puññāni evamamalāni sayañcasanto, 

Kubbanti sabbavibhavuttamapatti hetu; 

Kārenti cāpihi’khilā parisuddhacittā, 

Nānāvisesajānatā parivārahetū’’ti. 

Sujanappasāda saṃvegatthāya kate mahāvaṃse 

Dhātunidhānaṃ nāma 

Ekatiṃsatimo paricchedo. 

Dvattiṃsatima pariccheda 

Tusitapuragamanaṃ 

1 . 

Aniṭṭhite chattakamme, sudhākamme ca cetiye; 

Māraṇantikarogena, rājā āsi gilānako. 

2 . 

Tissaṃ pakkosayitvā so, kaniṭṭhaṃ dīghavāpito; 

‘‘Thūpe aniṭṭhitaṃ kammaṃ, niṭṭhāpehīti abravi. 

3 . 

Bhātuno dubbalattāso, tunnavāyehi kāriya; 

Kañcukaṃ suddhavatthehi, tena chādiya cetiyaṃ. 

4 . 

Cittakārehi kāresi, vedikaṃ tattha sādhukaṃ; 

Pantipuṇṇaghaṭānañca, pañcaṅgulakapantikaṃ. 

5 . 

Chattākārehi kāresi, chattaṃ veḷumayaṃ tathā; 

Kharapattamaye canda-sūriye muddhavediyaṃ. 

6 . 

Lākhākuṅkumakehe’taṃ, cittayitvā sucittitaṃ; 

Rañño nivedayi’’thūpe, kattabbaṃ niṭṭhitaṃ’’iti. 

7 . 

Sivikāya nipajjitvā, idhāgantvā mahīpati; 

Padakkhiṇaṃ karitvāna, sivikāye’va cetiyaṃ. 

8 . 

Vanditvā dakkhiṇadvāre, sayane bhūmisanthate; 

Sayitvā dakkhiṇapassena, so mahāthūpa muttamaṃ. 

9 . 

Sayitvā vāmapassesa, lohapāsāda muttamaṃ; 

Passanto sumano āsi, bhikkhusaṅghapurekkhato. 

10 . 

Gilānapucchanatthāya, āgatāhi tato tato; 

Channavutikoṭiyo bhikkhū, tasmiṃ āsuṃ samāgame. 

11 . 

Gaṇasajjhāyamakaruṃ, vaggabandhena bhikkhavo; 

Theraputtābhayaṃ theraṃ, tatthā’disvā mahīpati. 

12 . 

Aṭṭhavīsa mahāyuddhaṃ, yujjhanto aparājayaṃ; 

Yo so na paccudāvatto, mahāyodho vasī mama. 

13 . 

Maccuyuddhamhi sampatte, disvā maññe parājayaṃ; 

Idāni so maṃ no peti, thero theraputtabhayo. 

14 . 

Iti cintayi sothero, jānitvā tassa cintitaṃ; 

Karindanadiyā sise, vasaṃ pañjalipabbate. 

15 . 

Pañcakhīṇāsavasata-parivārena iddhiyā; 

Nabhasāgamma rājānaṃ, aṭṭhāsi parivāriya. 

16 . 

Rājā disvā pasanno taṃ, purato ca nisīdiya; 

Tumhe dasamahāyodhe, gaṇhitvāna pure ahaṃ. 

17 . 

Yujjhiṃ idāni eko’va, maccunā yuddhamārabhiṃ; 

Maccusattuṃ parājetuṃ, na sakkomī’’ti āha ca. 

18 . 

Āha thero ‘‘mahārāja-mā bhāyi manujādhipa; 

Kilesasattuṃ ajitvā, ajeyyo maccusattuko. 

19 . 

Sabbampi saṅkhāragataṃ, avassaṃyeva bhijjati; 

‘‘Aniccā sabbasaṅkhārā’’, iti vuttaṃhi satthunā. 

20 . 

Lajjā sārajjarahitā, buddhepe’ti aniccatā; 

Tasmā aniccā saṅkhārā, dukkhā’nattāti cintaya. 

21 . 

Dutiye attābhāvepi, dhammacchando mahāhite; 

Upaṭṭhite devaloke, hitvā dibbaṃ sukhaṃ tuvaṃ. 

22 . 

Idhāgamma bahuṃ puññaṃ, akāsi ca anekadhā; 

Karaṇampekarajjassa, sāsanujjotanāyate. 

23 . 

Mahāpuññakataṃ puññaṃ, yāvajjadivasā tayā; 

Sabbaṃnussaramevaṃ te, sukhaṃ sajju bhavissati. 

24 . 

Therassavacanaṃ sutvā, rājā attamano ahu; 

‘‘Avassayo maccuyuddhepi, tvaṃ me sī’’ti abhāsitaṃ. 

25 . 

Tadā ca āharāpetvā, pahaṭṭho puñña potthakaṃ; 

Vācetuṃ lekhakaṃ āha, so taṃ vācesi potthakaṃ. 

26 . 

Ekūnasatavihārā, mahārājena kāritā; 

Ekūnavīsakoṭīhi, vihāro marica vaṭṭi ca. 

27 . 

Uttamo lohapāsādo, 

Tiṃsakoṭīhi kārito; 

Mahāthūpe anagghāni, 

Kāritā catuvīsati. 

28 . 

Mahāthūpamhi sesāni, kāritāni subuddhinā; 

Koṭisahassaṃ agghanti, mahārājā’’ti vācayi. 

29 . 

‘‘Koṭṭhanāmamhi malaye, akkhakkhāyika chātake; 

Kuṇḍalāni mahagghāni, duve datvāna gaṇhiya. 

30 . 

Khīṇāsavānaṃ pañcannaṃ, mahātherāna muttamo; 

Dinno pasannacittena, kaṅguambilapiṇḍako. 

31 . 

Cūḷaṅganiya yuddhamhi, parājitvā palāyatā; 

Kālaṃ ghosāpayitvāna, āgatassa vihāyasā. 

32 . 

Khīṇāsavassa yatino, attānamanapekkhiya; 

Dinnaṃ sarakabhatta’nti, vutte āha mahīpati. 

33 . 

Vihāramahasattāhe, pāsādassa mahetathā; 

Thūpārambhe tu sattāhe, tathā dhātunidhānake. 

34 . 

Cātuddisassa ubhato, saṅghassa ubhato mayā; 

Mahārahaṃ mahādānaṃ, avisesaṃ pavattitaṃ. 

35 . 

Mahāvesākhapūjā ca, catuvīsati kārayi; 

Dīpe saṅghassa tikkhattuṃ, ticīvaramadāpayi. 

36 . 

Sattasatta dināneva, dīpe rajjamahaṃ imaṃ; 

Pañcakkhattuṃ sāsanamhi, adāsiṃ haṭṭhamānaso. 

37 . 

Satataṃ dvādasaṭhāne, sappinā suddhavaṭṭiyā; 

Dīpasahassaṃ jālesiṃ, pūjento sugataṃ ahaṃ. 

38 . 

Niccaṃ aṭṭhārasaṭhāne, vajjehi vihitaṃ ahaṃ; 

Gilāna bhattabhesajjaṃ, gilānānamadāpayiṃ. 

39 . 

Catuttālīsaṭhānamhi, saṅkhataṃ madhupāyasaṃ; 

Tattakesveva ṭhānesu, telullopakameva ca. 

40 . 

Ghate pakke mahājāla, pūve ṭhānamhi tattake; 

Tatheva saha bhattehi, nicca emava adāpayiṃ. 

41 . 

Uposathesu divasesu, māse māse ca aṭṭhasu; 

Laṃkādīpe vihāresu, dīpa telamadāpayiṃ. 

42 . 

Dhammadānaṃ mahantanti, sutvā amisadānato; 

Loha pāsādato heṭṭhā, saṅghamajjhamhi āsane. 

43 . 

‘‘Osāressāmi saṅghassa, maṅgalasutta’’miccahaṃ; 

Nisinno osārayituṃ, nāsakkhiṃ saṅghagāravā. 

44 . 

Tatoppabhuti laṃkāya, vihāresu tahiṃ tahiṃ; 

Dhammakathaṃ kathāpesiṃ, sakkaritvāna desake. 

45 . 

Dhammakathika ssekassa, sappiphāṇitasakkharaṃ; 

Nāḷiṃ nāḷimadāpesiṃ, dāpesiṃ caturaṅgulaṃ. 

46 . 

Muṭṭhikaṃ yaṭṭhimadhukaṃ, dāpesiṃ sāṭakadvayaṃ; 

Sabbaṃpissariye dānaṃ, name hāsesi mānasaṃ. 

47 . 

Jīvitaṃ anapekkhitvā, duggatena satā mayā; 

Dinna dāna dvayaṃyeva, taṃ me hāsesi mānasaṃ. 

48 . 

Taṃ sutvā abhayo thero, taṃ dānadvayameva so; 

Rañño cittappasādatthaṃ, saṃ vaṇṇesi anekadhā. 

49 . 

Tesu pañcasu theresu, kaṅguambilagāhako; 

Maliya deva mahāthero, sumanakūṭamhi pabbate. 

50 . 

Navannaṃ bhikkhusatānaṃ, datvā taṃ paribhuñji so; 

Pathavīcālako dhamma, suttathero tu taṃ pana. 

51 . 

Kalyāṇikavihāramhi, bhikkhūnaṃ saṃvibhājiya; 

Dasaddhasa tasaṅkhānaṃ, paribhoga makāsayaṃ. 

52 . 

Talaṅgara vāsiko dhamma, dinnatthero piyaṅguke; 

Dīpe dasasahassānaṃ, datvāna paribhuñjitaṃ. 

53 . 

Maṅgaṇavāsiko khudda, tissatthero mahiddhiko; 

Kelāse saṭṭhisahassānaṃ, datvāna paribhuñji taṃ. 

54 . 

Mahābyaggho ca thero taṃ, ukkanagaravihārake; 

Datvā satānaṃ sattānaṃ, paribhogamakāsayaṃ. 

55 . 

Sarakabhattagāhī tu, thero piyaṅgudīpake; 

Dvādasa bhikkhusahassānaṃ, datvāna paribhuñjitaṃ. 

56 . 

Iti vatvā’bhayatthero, rañño hāsesi mānasaṃ; 

Rājā cittaṃ pasādetvā, taṃ theraṃ idha mabruvi. 

57 . 

‘‘Catuvīsativassāni, saṅghassa upakārako; 

Aha mevaṃ hotu kāyo’pi, saṅghassa upakārako. 

58 . 

Mahāthūpa dassanaṭhāne, saṅghassa kammamāḷake; 

Sarīraṃ saṅghadāsassa, tumhe jhāpetha me’’iti. 

59 . 

Kaniṭṭhaṃ āha ‘‘bho tissa, mahāthūpe aniṭṭhitaṃ; 

Niṭṭhāpehi tuvaṃ sabbaṃ, kammaṃ sakkacca sādhukaṃ. 

60 . 

Sāyaṃ pāto ca pupphāni, mahāthūpamhi pūjaya; 

Tikkhattuṃ upahārañca, mahāthūpassa kāraya. 

61 . 

Paṭiyāditañca yaṃ vattaṃ, mayā sugata sāsane; 

Sabbaṃ aparihāpetvā, tāta vattaya taṃ tuvaṃ. 

62 . 

Saṅghassa tāta kiccesu, mā pamajjittha sabbadā’’; 

Itaṃ taṃ anusāsitvā, tuṇhī āsi mahīpati. 

63 . 

Taṅkhaṇaṃ gaṇasajjhāyaṃ, bhikkhusaṅgho akāsi ca; 

Devatā cha rathe ceva, chahi devehi ānayuṃ. 

64 . 

Yācuṃ visuṃ visuṃ devā, rājānaṃ te rathe ṭhitā; 

‘‘Amhākaṃ devalokaṃ tvaṃ, ehi rājamanoramaṃ’’. 

65 . 

Rājā tesaṃ vaco sutvā, ‘‘yāva dhammaṃ suṇomahaṃ; 

Adhivāsetha tāvā’’ti, hatthākārena vārayi. 

66 . 

Vāreti gaṇasajjhāya, mībhi mantvāna bhikkhavo; 

Sajjhāyaṃ ṭhapayuṃ rājā, pucchitaṃ ṭhānakāraṇaṃ. 

67 . 

‘‘Āgamethā’’ti saññāya, dinnattā’ti vadiṃsu te; 

Rājā ‘‘netaṃ tathā bhante’’, iti vatvāna taṃ vadi. 

68 . 

Taṃ sutvāna janā keci, ‘‘bhīto maccubhayā ayaṃ; 

Lālappatī’’ti maññiṃsu, tesaṃ kaṅkhāvinodanaṃ. 

69 . 

Kāretuṃ abhayatthero, rājānaṃ evamāha so; 

‘‘Jānāpetuṃ kathaṃ sakkā, ānītā te rathā’’iti. 

70 . 

Pupphadānaṃ khipāpesi, rāja nabhasi paṇḍito; 

Tāni laggāni lambiṃsu, rathīsāsu visuṃ visuṃ. 

71 . 

Ākāse lambamānāni, tāni disvā mahājano; 

Kaṅkhaṃ paṭivinodesi, rājā theramabhāsitaṃ. 

72 . 

‘‘Katamo devaloko hi, 

Rammo bhante’’ti so bruvi; 

‘‘Tusinānaṃ puraṃ rāja, 

Rammaṃ’’iti sataṃ mataṃ. 

73 . 

Buddhabhāvāya samayaṃ, olokento mahādayo; 

Metteyyo bodhisatto hi, vasate tusite pure. 

74 . 

Therassa vacanaṃ sutvā, mahārājā mahāmatī; 

Olokento mahāthūpaṃ, nipannova nimīlayi. 

75 . 

Cavitvā taṃkhaṇaṃyeva, tusitā ahaṭe rathe; 

Nibbattitvā ṭhitoyeva, dibbadeho adissatha. 

76 . 

Katassa puññakammassa, phalaṃ dassetumattano; 

Mahājanassa dassento, attānaṃ samalaṅkataṃ. 

77 . 

Rathaṭṭhoyeva tikkhattuṃ, mahāthūpaṃ padakkhiṇaṃ; 

Katvāna thūpaṃ saṅghañca, vanditvā tusitaṃ agā. 

78 . 

Nāṭakiyo idhāgantvā, makuṭaṃ yattha mocayuṃ; 

‘‘Makuṭamuttasālā’’ti, ettha sālā katā ahu. 

79 . 

Citake ṭhapite raññe, sarīramhi mahājano; 

Yatthāravi ‘‘rāvavaṭṭi-sālā’’nāma tahiṃ ahu. 

80 . 

Rañño sarīraṃ jhāpesuṃ, yasmiṃ nissīmamāḷake; 

So eva māḷako ettha, vuccate ‘‘rāja māḷako’’. 

81 . 

Duṭṭhagāmaṇirājā so, rājā nāmāraho mahā; 

Metteyyassa bhagavato, hessati aggasāvako. 

82 . 

Rañño pitā pitā tassa, 

Mātā mātā bhavissati; 

Saddhātisso kaniṭṭho tu, 

Dutiyo hessati sāvako. 

83 . 

Sālirājakumāro yo, 

Tassa rañño suto tuso; 

Metteyyassa bhagavato, 

Puttoyeva bhavissati. 

84 . 

Evaṃ yo kusalaparo karoti puññaṃ, 

Chādento aniyatapāpakaṃ bahumpi; 

So saggaṃ sakale rami vo payāti tasmā, 

Sappañño sa tatarato bhaveyya puññeti. 

Sujanappasādasaṃvegatthāya kate mahāvaṃse 

Tusitapuragamanaṃ nāma 

Dvattiṃsatimo paricchedo 

Tettiṃsatima pariccheda 

Dasarājako 

1 . 

Duṭṭhagāmaṇirañño tu, rajjeṭhitā janā ahū; 

Sālirājakumāroti, hassāsi vissuto suto. 

2 . 

Atīva dhañño so āsi, puññakammarato sadā; 

Atīva cārurupāya, satto caṇḍāliyā ahu. 

3 . 

Asokamālādeviṃtaṃ, sambandhaṃ pubbajātiyā; 

Rūpenā’ti piyāyanto, so rajjaṃ nevakāmayi. 

4 . 

Duṭṭhagāmaṇibhātā’so, saddhātisso tadacchaye; 

Rajjaṃ kāressā’bhisitto, aṭṭhārassa samā’samo. 

5 . 

Chakkakammaṃ sudhākammaṃ, hatthipākārameva ca; 

Mahāthūpassa kāresi, so saddhākatanāmako. 

6 . 

Dīpena lohapāsādo, uḍḍiyhittha susaṅkhato; 

Kāresi lohapāsādaṃ, puna so sattabhūmakaṃ. 

7 . 

Navutisatasahassaggho, pāsādo āsi so tadā; 

Dakkhiṇagīrivihāraṃ, kallakaleṇa meva ca. 

8 . 

Kuḷumbālavihārañca, tathāpettaṅga vālikaṃ; 

Velaṅgavaṭṭikañceva, dubbalavāpitissataṃ. 

9 . 

Duratissakavāpiñca, tathāmātuvihārakaṃ; 

Kāresi ādīghavāpiṃ, vihāraṃyojana yojane. 

10 . 

Dīghavāpivihārañca, kāresi sahacetiyaṃ; 

Nānāratanakacchannaṃ, tattha kāresi cetiye. 

11 . 

Sandhiyaṃ sandhiyaṃ tattha, rathacakkappamāṇakaṃ; 

Sovaṇṇamālaṃ kāretvā, laggāpesi manoramaṃ. 

12 . 

Caturāsītisahassānaṃ , dhammakkhandhānamissaro; 

Caturāsītisahassāni, pūjācāpi akārayi. 

13 . 

Evaṃ puññāni katvā so, anekāni mahīpati; 

Kāyassabhedā devesu, tusitesu’papajjatha. 

14 . 

Saddhātissapakārāje, vasante dīghavāpiyaṃ; 

Lajjītisso jeṭṭhasuto, girikumbhimanāmakaṃ. 

15 . 

Vihāraṃ kārayi rammaṃ, taṃkaniṭṭhasuto pana; 

Thullatthano akāresi, vihāraṃ kandaravhayaṃ. 

16 . 

Pitarā thullatthanako, bhātusantikamāyatā; 

Sahevā’ha vihārassa, saṅghabhogatthamattano. 

17 . 

Saddhātisseuparate, sabbe’maccā samāgatā; 

Thūpārāme bhikkhusaṅghaṃ, sakalaṃ sannipātiya. 

18 . 

Saṅghānuññāyaraṭṭhassa, rakkhaṇatthaṃ kumārakaṃ; 

Abhisiñcuṃ thullatthanaṃ, taṃ sutvā lajjītissato. 

19 . 

Idhāgantvā gahetvā taṃ, sayaṃ rajjamakārayi; 

Māsañceva dasāhañca, rājā thullatthano pana. 

20 . 

Tissosamaṃ lajjītisso, saṅgho hutvā anādaro; 

‘‘Na jāniṃsu yathāvuḍḍhaṃ’’ mīti taṃ paribhāsayi. 

21 . 

Pacchā saṅghaṃ khamāpetvā, daṇḍakammatthamissaro; 

Tīṇi satasahassāni, datvāna urucetiye. 

22 . 

Silāmayāni kāresi, pupphayānāni tīṇiso; 

Atho satasahassena, citāpesi ca antarā. 

23 . 

Mahāthūpathūpārāmānaṃ, bhūmiṃbhūmissaro samaṃ; 

Thūpārāme ca thūpassa, silākañcuka muttamaṃ. 

24 . 

Thūpārāmassa purato, silāthūpakameva ca; 

Lajjīkāsanasālañca, bhikkhusaṅghassa kārayi. 

25 . 

Kañcukaṃ kaṇṭake thūpe, kārāpesi silāmayaṃ; 

Datvāna satasahassaṃ, vihāre cetiyavhaye. 

26 . 

Girikumbhilanāmassa, vihārassa mahamhi so; 

Saṭṭhibhikkhusahassānaṃ, ticīvaramadāpayi. 

27 . 

Ariṭṭhavihāraṃ kāresi, tathākandarahinakaṃ; 

Gāmikānañca bhikkhūnaṃ, bhesajjāni adāpayi. 

28 . 

Kimicchakaṃ taṇḍulañca, bhikkhunīnamadāpayi; 

Samānava’ṭhamāsañca, rajjaṃ so kārayī idha. 

29 . 

Mate lajjikatissamhi, kaniṭṭho tassa kārayi; 

Rajjaṃ chaḷeva vassāni, khallāṭanāganāmako. 

30 . 

Lohapāsādaparivāre, pāsāde’ti manorame; 

Lohapāsādasobhatthaṃ, eso dvattiṃsakārayi. 

31 . 

Mahāthūpassa parito, cāruno hemamālino; 

Vālikaṅgaṇamariyādaṃ, pākārañca akārayi. 

32 . 

Sovakurundapāsakaṃ, vihārañca akārayi; 

Puññakammānicaññāni, kārāpesi mahīpati. 

33 . 

Taṃ mahārattatonāma, senāpati mahīpatiṃ; 

Khallāṭanāgarājānaṃ, nagareyeva aggahi. 

34 . 

Tassa rañño kaniṭṭhotu, vaṭṭagāmaṇināmako; 

Taṃ duṭṭhasenāpatikaṃ, hantvā rajjamakārayi. 

35 . 

Khallāṭanāgaraññoso, puttakaṃ sakabhātuno; 

Mahācūlikanāmānaṃ, puttaṭhāne ṭhapesi ca. 

36 . 

Tammātaraṃ nuḷādeviṃ, mahesiñca akāsiso; 

Pītiṭhāne ṭhitatā’ssa, pītirājāti abravuṃ. 

37 . 

Evaṃ rajje’bhisittassa, tassa māsamhi pañcame; 

Rohaṇe nakulanagare, eko brāhmaṇaceṭato. 

38 . 

Tiyo nāma brāhmaṇassa, vaco sutvā apaṇḍito; 

Coro asu mahātassa, parivāro ahosi ca. 

39 . 

Sagaṇāsattadamiḷā, mahātitthamhi otaruṃ; 

Tadā brāhmaṇatiyo ca, te sattadamiḷāpica. 

40 . 

Chakkatthāya visajjesuṃ, lekhaṃ bhūpatisantikaṃ; 

Rājā brāhmaṇatiyassa, lekhaṃ pesesi nītimā. 

41 . 

‘‘Rajjaṃ tava idāneva, gaṇha tvaṃ damiḷe’’ iti; 

Sādhūti so damiḷehi, yujjhi gaṇhiṃsu te tu taṃ. 

42 . 

Tato te damiḷā yuddhaṃ, raññā saha pavattayuṃ; 

Koḷambālakasāmantā, yuddhe rājā parājito. 

43 . 

Titthārāmaduvārena, rathāruḷho palāyati; 

Paṇḍukābhayarājena, titthārāmohi kārito; 

Vāsito ca tadā āsi, ekavīsati rājusū. 

44 . 

Taṃ disvā palāyantaṃ, nigaṇṭhogirināmako; 

‘‘Palāyati mahākāḷa-sīhaḷo’’ti bhusaṃ ravi. 

45 . 

Taṃ sutvāna mahārājā, ‘‘siddhe mama manorathe; 

Vihāraṃ ettha kāressaṃ’’, iccevaṃ cintayī tadā. 

46 . 

Sagabbhaṃ anulādeviṃ, aggahī rakkhiyā iti; 

Mahācūḷa mahānāga-kumārecāpī rakkhiye. 

47 . 

Rathassa lahubhāvatthaṃ, ḍatvā cūḷāmaṇiṃsubhaṃ; 

Otāresi somadeviṃ, tassa’nuññāya bhūpati. 

48 . 

Yuddhāyagamaneyeva, puttake dve ca deviyo; 

Gāhayitvāna nikkhanto, saṅkito so parājaye. 

49 . 

Asakkuṇitvā gāhetuṃ, pattaṃ bhuttaṃ jinena taṃ; 

Palāyitvā vessagīri-vane abhiniyiyiso. 

50 . 

Kutthikkulamahātissa-thero disvā tahaṃ tu taṃ; 

Bhattaṃ pādā anāmaṭṭhaṃ, piṇḍadānaṃ vivajjiya. 

51 . 

Atha ketakipattamhi, likhitvā haṭṭhamānaso; 

Saṅghabhogaṃ vihārassa, tassa pādāmahīpati. 

52 . 

Tato gantvā silāsobbha-kaṇḍakamhi vasī tato; 

Gantvāna mātuvelaṅge, sālagalasamīpago. 

53 . 

Tatthaddasa diṭṭhapubbaṃ, theraṃ thero mahīpatiṃ; 

Upaṭṭhākassa appesi, tanasivassa sādhukaṃ. 

54 . 

Tassa so tanasivassa, raṭṭhikassa’ntike tahiṃ; 

Rājā cuddasavassāni, vasī tena upaṭṭhito. 

55 . 

Sattasu damīḷesve’ko, somādeviṃ madāvahaṃ; 

Rāgaratto gahetvāna, paratīramagālahuṃ. 

56 . 

Ekopattaṃ dasabalassa, anurādhapure ṭhitaṃ; 

Ādāya tena santuṭṭho, paratīramagālahuṃ. 

57 . 

Puḷahattho tu damiḷo, tīṇivassāni kārayi; 

Rajjaṃ senāpatiṃ katvā, damiḷaṃ bāhiyavhayaṃ. 

58 . 

Puḷahatthaṃ gahetvā taṃ, dūre vassāni bāhīyo; 

Rajjaṃ kāresi tassā’si, paṇayamāro camūpati. 

59 . 

Bāhīyaṃ taṃ gahetvāna, rājā’si paṇayamārako; 

Sattavassāni tassā’si, piḷayamāro camūpati. 

60 . 

Paṇayamāraṃ gahetvā so, rājāsi pīḷayamārako; 

Sattamāsāni tassāsi, dāṭhiyo tu camūpati. 

61 . 

Pīḷayamāraṃ gahetvā so, dāṭhiyo damiḷo pana; 

Rajjaṃ’nurādhanagare, duve vassāni kārayi. 

62 . 

Evaṃ damiḷarājūnaṃ, tesaṃ pañcannamevahi; 

Honti cuddasavassānī, sattamāsā ca uttariṃ. 

63 . 

Gatāya tu nivāsatthaṃ, malaye’nuladeviyā; 

Bhariyākanasivassa, pādāpahari pacchiyaṃ. 

64 . 

Kujjhitvā rodamānāsā, rājānaṃ upasakimi; 

Taṃ sutvā tanasivoso, manumādāya nikkhami. 

65 . 

Deviyā vacanaṃ sutvā, tassa āgamanā purā; 

Dviputtaṃ devimādāya, tato rājā’pi nikkhami. 

66 . 

Dhanuṃ sandhāya āyantaṃ, sīvaṃ vijjhi mahāsīvo; 

Rājā nāmaṃ bhāvayitvā, akāsi jinasaṅgahaṃ. 

67 . 

Alattha aṭṭhāmacceca, mahante yodhasammate; 

Parivāro mahāāsī, parihāro ca rājino. 

68 . 

Kumbhīlakamahātissa-thera disvā mahāyaso; 

Acchagallavihāramhi, buddhapūjamakārayi. 

69 . 

Vatthuṃ sodhetumāruḷho, akāsacetiyaṅgaṇaṃ; 

Kavisīse amaccamhi, orohantomahīpati. 

70 . 

Ārohanto sadeviko, disvā magge nisinnakaṃ; 

‘‘Na nipanno’’ti kujjhitvā, kavisīsaṃ aghātayi. 

71 . 

Sesā sattaamaccāvi, nibbinnā tena rājinā; 

Tassa’ntikā palāyitvā, pakkamantā yathāruci. 

72 . 

Magge viluttā corehi, vihāraṃ hambugallakaṃ; 

Pavisitvāna addakkhuṃ, tissattheraṃ bahussutaṃ. 

73 . 

Catunekāyiko thero, yathāladdhāni dāpayi; 

Vatthaphāṇitatelāni, taṇḍulā pāhuṇā tathā. 

74 . 

Assatthakāle thero so, 

‘‘Kuhiṃyātā’’ti pucchite; 

Attānaṃ āvīkatvā te, 

Taṃ pavattiṃ nivedayuṃ. 

75 . 

‘‘Kāretuṃ kehi sakkā nu, jinasāsanapaggahaṃ; 

Damiḷehi vā’tha raññā, iti puṭṭhā tu te pana. 

76 . 

‘‘Rañño sakkā’’ti āhaṃsu, saññāpetvāna te iti; 

Ubho tissa mahātissa-therā ādāya te tato. 

77 . 

Rājino santikaṃ netvā, aññamaññaṃ khamāpayuṃ; 

Rājā ca te amaccā ca, thero eva mayācayuṃ. 

78 . 

Siddhe kamme pesiteno, gantabbaṃ santikaṃ iti; 

Therā datvā paṭiññaṃ te, yathāṭhānamagañchisuṃ. 

79 . 

Anurādhapuraṃ rājā, āgantvāna mahāyaso; 

Dāṭhikaṃ damiḷaṃ hantvā, sayaṃ rajjamakārayi. 

80 . 

Tato nigaṇṭhārāmaṃ taṃ, viddhaṃsetvā mahīpati; 

Vihāraṃ kārayi tattha, dvādasa pariveṇakaṃ. 

81 . 

Mahāvihārapaṭṭhānā, dvīsu vassasa tesu ca; 

Sattarasasu vassesu, dasamāsā’mikesu ca. 

82 . 

Tathā dinesu dasasu, atikkantesu sādaro; 

Abhayagiri vihāraṃso, patiṭṭhāpesi bhūpati. 

83 . 

Akkosiyitvā te there, tesu pubbupakārino; 

Taṃ mahātissa therassa, vihāraṃ mānado adā. 

84 . 

Girissa yasmā gārāme, rājā kāresi sobhayo; 

Tasmā’bhaya giritveva, vihāro nāmako ahu. 

85 . 

Āṇāpetvā somādeviṃ, 

Yathā ṭhāne ṭhapesiso; 

Tassātannāmakaṃ katvā, 

Somārāma makārayi. 

86 . 

Rathā oropitā sā hi, tasmiṃṭhāne varaṅganā; 

Kaddambapuppha gumbamhi, nilinā tattha addasa. 

87 . 

Muttayantaṃ sāmaṇeraṃ, maggaṃ hatthena chādiya; 

Rājā tassa vaco sutvā, vihāraṃ tattha kārayi. 

88 . 

Mahāthūpassuttarato, 

Cetiyaṃ uccavatthukaṃ; 

Silā sobhakaṇḍakaṃ nāma, 

Rājā soyeva kārayi. 

89 . 

Tesu sattasu yodhesu, uttiyo nāma kārayi; 

Nagaramhā dakkhiṇato, vihāraṃ dakkhiṇavhayaṃ. 

90 . 

Tatteva mūlavokāsa, vīhāraṃ mūlanāmako; 

Amacco kārayī tena, sopi taṃnāmako ahu. 

91 . 

Kāresi sāliyārāmaṃ, amacco sāliyavhayo; 

Kāresi pabbatārāmaṃ, amacco pabbatavhayo. 

92 . 

Uttaratissarāmantu, tissāmacco akārayi; 

Vihāre niṭṭhite ramme, tissathera mupaccate. 

93 . 

‘‘Tumhākaṃ paṭisanthāra, vasena’mhehi kārite; 

Vihāre dema tumhākaṃ, iti vatvā adaṃsu ca. 

94 . 

Thero sabbatthavāsesi, te te bhikkhū yathā rahaṃ; 

Amaccā’daṃsu saṅghassa, vividhe samaṇārahe. 

95 . 

Rājā sakavihāramhi, vasante samupaṭṭhahi; 

Paccayehi anunehi, tena te bahavo ahuṃ. 

96 . 

Theraṃ kulehī saṃsaṭṭhaṃ, mahātissoti vissutaṃ; 

Kulasaṃsaṭṭha dosena, saṅgho taṃ nīhari ito. 

97 . 

Tassa sisso bahalamassu- 

Tissattheroti pissuto; 

Kuddho’bhayagiriṃ gantvā, 

Vasi pakkhaṃ vahaṃ tahiṃ. 

98 . 

Tatoppabhuti te bhikkhū, mahāvihāranāgamuṃ; 

Evaṃ te’bhayagirikā, niggatā theravādato. 

99 . 

Pabhinnā’bhayagirikehi, dakkhiṇavihārikāyati; 

Evaṃ te theravādīhi, pabhinnā bhikkhavo dvidhā. 

100 . 

Mahā abhayabhikkhū te, vaḍḍhetuṃ dīpavāsino; 

Vaṭṭagāmaṇibhūmindo, pattiṃ nāma adāsi so. 

101 . 

Vihārapariveṇāni, ghaṭābaddhe akārayi; 

‘‘Paṭisaṅkharaṇaṃ evaṃ, hessatīti vicintiya. 

102 . 

Piṭakattayapāḷiñca, tassa aṭṭhakathampi ca; 

Mukhapāṭhena ānesuṃ, pubbe bhikkhū mahāmati. 

103 . 

Hāniṃ disvāna sattānaṃ, tadā bhikkhū samāgatā; 

Ciraṭṭhitatthaṃ dhammassa, potthakesu likhāpayuṃ. 

104 . 

Vaṭṭagāmaṇi abhayo, rājā rajjamakārayi; 

Iti dvādasavassāni, pañcamāsesu ādito. 

105 . 

Itī parahita mattano hitañca, 

Paṭilabhiyissariyaṃ karoti pañño; 

Vipulamapi kubuddhiladdhabhovaṃ, 

Ubhayahitaṃ na karoti bhogaluddho’ti. 

Sujanappasādasaṃvegatthāya kate mahāvaṃse 

Dasarājako nāma 

Tettiṃsatimo paricchedo. 

Catuttiṃsatima pariccheda 

Ekādasarājadīpano 

1 . 

Tadaccaye mahācūlī-mahātisso akārayi; 

Rajjaṃ cuddasavassāni, dhammena ca samena ca. 

2 . 

Sahatthena kataṃ dānaṃ, so sutvāna mahapphalaṃ; 

Paṭhameyeva vassamhi, gantvā aññātavesavā. 

3 . 

Katvāna sālilavanaṃ, laddhāya bhatiyā tato; 

Piṇḍapātaṃ mahāsumma-therassā’dā mahīpati. 

4 . 

Soṇṇagirimhi puna so, tīṇivassāni khattiyo; 

Guḷayantamhi katvāna, bhatiṃladdhā guḷe tato. 

5 . 

Te guḷe āharāpetvā, puraṃ āgamma bhūpati; 

Bhikkhusaṅghassa pādāsi, mahādānaṃ mahīpati. 

6 . 

Tiṃsabhikkhusahassassa, adā acchādanāni ca; 

Dvādasannaṃ sahassānaṃ, bhikkhūnīnaṃ tatheva ca. 

7 . 

Kārayitvā mahīpālo, vihāraṃ suppatiṭṭhitaṃ; 

Saṭṭhibhikkhu sahassassa, ticīvaramadāpayi. 

8 . 

Tiṃsa sahassa saṅkhānaṃ, bhikkhunīnañca dāpayi; 

Maṇḍavāpi vihāraṃ so, tathā abhayagallakaṃ. 

9 . 

Vaṅgupaṭṭaṅgagallañca, dīghabāhukagallakaṃ; 

Vālagāma vihārañca, rājā soyeva kārayi. 

10 . 

Evaṃ saddhāya so rājā, katvā puññāninekadhā; 

Catuddasannaṃ vassānaṃ, accayena divaṃ agā. 

11 . 

Vaṭṭagāmaṇino putto, coranāgoti vissuto; 

Mahācūḷissarajjamhi, coro hutvā caritadā. 

12 . 

Mahācūḷe uparate, rajjaṃ kārayi āgato; 

Attano corakāle so, nivāsaṃ yesunālabhi. 

13 . 

Aṭṭharasavihāre te, viddhaṃsāpesi dummati; 

Rajjaṃ dvādasavassāni, coranāgo akārayi. 

14 . 

Lokantarika nirayaṃ, pāposoupapajjatha; 

Tadaccaye mahācūḷhi-rañño putto akārayi. 

15 . 

Rajjaṃ tīṇeva vassāni, rājātisso’ti vissuto; 

Coranāgassa devītu, vīsamaṃ vīsamānulā. 

16 . 

Vīsaṃ datvāna māresi, balattherattamānasā; 

Tasmiṃyevabalatthesā, anulārattamānasā. 

17 . 

Tissaṃ vīsenaghātetvā, tassa rajjamadāsisā; 

Sīvo nāma balatthoso, jeṭṭhadovāriko tahiṃ. 

18 . 

Katvā mahesiṃ anulaṃ, vassaṃ māsadvayā’cikaṃ; 

Rajjaṃ kāresi nagare, vaṭuke damiḷe’nulā. 

19 . 

Rattā vīsena taṃ hantvā, vaṭuke rajjamappayi; 

Vaṭuko damiḷo so hi, pure nagaravaḍḍhakī. 

20 . 

Mahesiṃ anulaṃ katvā, vassaṃ māsadvayādhikaṃ; 

Rajjaṃ kāresi nagare, anulā tattha āgataṃ. 

21 . 

Passitvā dārubhatikaṃ, tasmiṃ sārattamānasā; 

Hantvā visena vaṭukaṃ, tassa rajjaṃ samappayi. 

22 . 

Dārubhatikatisso so, mahesiṃ kariyānulaṃ; 

Ekamāsādhikaṃ vassaṃ, pure rajjamakārayi. 

23 . 

Kāresi so pokkharaṇiṃ, mahāmeghavane lahuṃ; 

Nilīye nāma damiḷe, sā purohitabrāhmaṇe. 

24 . 

Rāgena rattā anulā, tena saṃvāsakāminī; 

Dārubhatikatissaṃtaṃ, vīsaṃ datvāna ghātiya. 

25 . 

Nilīyassa adā rajjaṃ, sopi nilīyabrāhmaṇo; 

Taṃ mahesiṃ karitvāna, niccaṃ tāya upaṭṭhito. 

26 . 

Rajjaṃ kāresi chammāsaṃ, anurādhapure idha; 

Dvattiṃsāya balatthehi, vatthukāmā yathāruciṃ. 

27 . 

Vīsena taṃ ghātayitvā, nilīyaṃ khattiyānulā; 

Rajjaṃ sā anulādevī, catumāsamakārayi. 

28 . 

Mahācūḷikarājassa, putto dutiyako pana; 

Kūṭakaṇṇatisso nāma, bhīto so’nuladeviyā. 

29 . 

Palāyitvā pabbajitvā, kāle pattabalo idha; 

Āgantvā ghātayitvā, taṃ anulaṃ duṭṭhamānasaṃ. 

30 . 

Rajjaṃ kāresi dvāvīsaṃ, vassāni manujādhipo; 

Mahāuposathāgāraṃ, akā cetiyapabbate. 

31 . 

Gharassa tassa purato, silāthūpamakārayi; 

Bodhiṃ ropesi tattheva, sova cetiyepabbate. 

32 . 

Pelagāmavihārañca, antaragaṅgāya kārayi; 

Tattheva vaṇṇakaṃ nāma, mahāmātikameva ca. 

33 . 

Ambaduggamahāvāpiṃ, bhayoluppalameva ca; 

Sattahatthuccapākāraṃ, purassa parikhaṃ tathā. 

34 . 

Mahāvatthumhi anulaṃ, jhāpayitvā asaññataṃ; 

Apanīya tato thokaṃ, mahāvatthumakārayi. 

35 . 

Padumassaravanuyyānaṃ, nagareyeva kārayi; 

Matā’ssa dante dhovitvā, pabbaji jinasāsane. 

36 . 

Kulasantake gharaṭṭhāne, mātubhikkhunupassayaṃ; 

Kāresi dantagehanti, vissato āsi tena so. 

37 . 

Tadaccaye tassa putto, nāmako bhātikābhayo; 

Aṭṭhavīsativassāni, rajjaṃ kāresi khattiyo. 

38 . 

Mahādāṭṭhikarājassa, bhātikattāmahīpati; 

Dīpe ‘‘bhātikarājā’’ti, pākaṭo āsi dhammiko. 

39 . 

Kāresi lohapāsāde, paṭisaṅkhārametthaso; 

Mahāthūpe vedikā dve, thūpavhe’posathavhayaṃ. 

40 . 

Attano balimujjhitvā, nagarassa samantato; 

Ropāpetvā yojanamhi, sumanāna’jjukāni ca. 

41 . 

Pādavecikato yāva, dhuracchattānarādhipo; 

Caturaṅgalabahalena, gandhena urucetiyaṃ. 

42 . 

Limpāpetvāna pupphāni, vaṇṭehi tattha sādhukaṃ; 

Nivesitvāna koresi, thūpaṃ mālāgulopamaṃ. 

43 . 

Punadvaṅgulabahalāya, manosilāya cetiyaṃ; 

Limpāpetvāna kāresi, tatheva kusumācitaṃ. 

44 . 

Puna sopānato yāva, dhuracchattāva cetiyaṃ; 

Pupphehi okirāpetvā, chādesi puppharāsino. 

45 . 

Uṭṭhāpetvāna yantehi, jalaṃ abhayavāpito; 

Jalehi thūpaṃ sevanto, balapūjamakārayi. 

46 . 

Sakaṭasatena muttānaṃ, saddhiṃ telena sādhukaṃ; 

Maddāpetvā sudhāpiṇḍaṃ, sudhākammamakārayi. 

47 . 

Pavālajālaṃ kāretvā, taṃ khipāpiya cetiye; 

Sovaṇṇāni padumāni, cakkamattāni sandhisu. 

48 . 

Laggāpetvā tato muttā-kalāpe yāva heṭṭhimā; 

Padumā’lambayitvāna, mahāthūpamapūjayi. 

49 . 

Gaṇasajjhāyasaddaṃ so, dhātugabbhamhitādini; 

Sutvā ‘‘adisvā taṃnā’haṃ, vuṭṭhahissanti nicchito. 

50 . 

Pācinādikamūlamhi, anāhāro nipajjatha; 

Therā dvāraṃ māpayitvā, dhātugabbhaṃ nayiṃsu taṃ. 

51 . 

Dhātugabbhavibhūtiṃso, sabbaṃ disvā mahīpati; 

Nikkhanto tādiseheva, pottharūpehi pūjayi. 

52 . 

Madhugandhehi gandhehi, ghaṭehi sarasehi ca; 

Añjanaharitālehi, tathāmanosilāhi ca. 

53 . 

Manosilāsu vassena, bhassitvā cetiyaṅgaṇe; 

Ṭhitāsu gopphamattāsu, racite pu’ppalehi ca. 

54 . 

Thūpaṅgaṇamhi sakale, purite gandhakaddame; 

Cittakilañjachiddesu, racite pu’ppalehi ca. 

55 . 

Vārayitvā vārimaggaṃ, tatheva purite ghaṭe; 

Dīpavaṭṭihi nekāni, katavaṭṭisikhāhi ca. 

56 . 

Madhukatelamhi tathā, tilatele tatheva ca; 

Tatheva paṭṭavaṭṭīnaṃ, su bahūhi sikhāhi ca. 

57 . 

Yathāvuttehi etehi, mahāthūpassa khattiyo; 

Sattakkhattuṃ sattakkhattuṃ, pūjā’kāsi visuṃ visuṃ. 

58 . 

Anuvassañca niyataṃ, sudhāmaṅgalamuttamaṃ; 

Bodhisinānapūjā ca, tatheva urubodhiyā. 

59 . 

Mahāvesākha pūjā ca, uḷārā aṭṭhavīsati; 

Caturāsīti sahassāni, pūjā ca anuḷārikā. 

60 . 

Vividhaṃ naṭanaccañca, nānātūriyavāditaṃ; 

Mahāthūpe mahāpūjaṃ, saddhānunno akārayi. 

61 . 

Divasassa ca tikkhattuṃ, buddhuppaṭṭhānamāgamā; 

Dvikkhattuṃ, pupphabheriñca, niyataṃ so akārayi. 

62 . 

Niyatañcanadānañca, pavāraṇādānameva ca; 

Telaphāṇitavatthādi-parikkhāraṃ samaṇārahaṃ. 

63 . 

Bahuṃ pādāsi saṅghassa, cetiyakhettameva ca; 

Cetiye parikammatthaṃ, adāsi tattha khattiyo. 

64 . 

Sadā bhikkhusahassassa, vihāre cetiyapabbate; 

Salākavattabhattañca, so dāpesi ca bhūpati. 

65 . 

Cintāmaṇimucelavhe, upaṭṭhānattaye ca so; 

Tathā padumaghare chatta-pāsāde ca manorame. 

66 . 

Bhojento pañcaṭhānamhi, bhikkhūganthadhure yute; 

Paccayehi upaṭṭhāsi, sadā dhamme sagāravo. 

67 . 

Porāṇarājaniyātaṃ, yaṃkiñci sāsanassitaṃ; 

Akāsi puññakammaṃso, sabbaṃ bhātikabhūpati. 

68 . 

Tassa bhābhakarājassa, accaye taṃ kaniṭṭhako; 

Mahādāṭhimahānāga-nāmo rajjamakārayi. 

69 . 

Dvādasaṃyeva vassāni, nānāpuññaparāyano; 

Mahāthūpamhi kiñjakkha- pāsāṇe attharāpayi. 

70 . 

Vālikāmariyādañca, kāresi vitthataṅgaṇaṃ; 

Dīpe sabbavihāresu, dhammāsanamadāpayi. 

71 . 

Ambatthala mahāthūpaṃ, kārāpesi mahīpati; 

Ca yeaniṭṭhamānamhi, saritvā munino guṇaṃ. 

72 . 

Cajitvāna sakaṃ pāṇaṃ, nipajjitvā sayaṃ tahiṃ; 

Ṭhapayitvā cayaṃ tassa, niṭṭhāpetvāna cetiyaṃ. 

73 . 

Catudvāre ṭhapāpesi, caturo ratanagghike; 

Susippikehi suvibhatte, nānāratanajotite. 

74 . 

Cetiye paṭimocetvā, nānāratanakañcukaṃ; 

Kañcana bubbulañcettha, muttolambañca dāpayi. 

75 . 

Cetiya pabbatāvaṭṭe, alaṅkariya yojanaṃ; 

Yojāpetvā catudvāraṃ, samantā cāruvīthikaṃ. 

76 . 

Vīthiyā ubhato passe, āpaṇāni pasāriya; 

Dhajagghika to raṇāni, maṇḍayitvā tahiṃ tahiṃ. 

77 . 

Dīpamālā samujjotaṃ, kārayitvā samantato; 

Naṭanaccāni gītāni, vāditāni ca kārayi. 

78 . 

Magge kadambanadito, yāvacetiya pabbatā; 

Gantuṃ dhotehi pādehi, kārayi’ttharaṇatthataṃ. 

79 . 

Sanaccagītavādehi, samajjamakaruṃ tahiṃ; 

Nagarassa catudvāre, mahā dānañca dāpayi. 

80 . 

Akāsi sakale dīpe, dīpamālānirantaraṃ; 

Salilepi samuddassa, samantā yojanantare. 

81 . 

Cetiyassa mahetena, pūjā sā kāritā subhā; 

Giribhaṇḍā mahāpūjā, uḷārā vuccate idha. 

82 . 

Samāgatānaṃ bhikkhūnaṃ, tasmiṃ pūjā samāgame; 

Dānaṃ aṭṭhasu ṭhānesu, ṭhapāpetvā mahīpati. 

83 . 

Tāḷayitvāna tatraṭṭhā, aṭṭhasovaṇṇabheriyo; 

Catuvīsasahassānaṃ, mahādānaṃ pavattayi. 

84 . 

Chacīvarāni pādāsi, bandhamokkhañca kārayi; 

Catudvārenvāpitehi, sadā kammamakārayi. 

85 . 

Pubbarājūhi ṭhapitaṃ, bhātaraṃ ṭhapitaṃ tathā; 

Puññakammaṃ ahāpetvā, sabbaṃ kārayibhūpati. 

86 . 

Attānaṃ deviṃputte dve, hatthiṃ assañca maṅgalaṃ; 

Vāriyanto’pi saṅghena, saṅghassā’dāsi bhūpati. 

87 . 

Chasata sahassagghakaṃ, bhikkhusaṅghassa so adā; 

Satasahassagghanakaṃ, bhikkhūnīnaṃ gaṇassa tu. 

88 . 

Datvāna kappiyaṃ bhaṇḍaṃ, vividhaṃ vidhikovido; 

Attānañca’va sese ca, saṅghato abhinīhari. 

89 . 

Kālāyana kaṇṇikamhi, maṇināga pabbatavhayaṃ; 

Vihārañca kaḷavhayaṃ, kāresi manujādhipo. 

90 . 

Kubu bandhanadītīre, samuddavihārameva ca; 

Huvāvakaṇṇike cūḷa, nagapabbatasavhayaṃ. 

91 . 

Pāsāṇadīpakavhamhi, vihāre kārite sayaṃ; 

Pāniyaṃ upanitassa, sāmaṇerassa khattiyo. 

92 . 

Upacāre pasīditvā, samantā aṭṭhayojanaṃ; 

Saṅghabhogamadātassa, vihārassa mahīpati. 

93 . 

Maṇḍavāpi vihāre ca, sāmaṇerassa khattiyo; 

Tuṭṭho vihāraṃ dāpesi, saṅghe bhogaṃ tatheva so. 

94 . 

Iti vibhavamanappaṃ sādhupaññā labhitvā, 

Vigatamadapamādācatta kāmapasaṅgā; 

Akariyajanakhedaṃ puññakammābhirāmā, 

Vipulavividhapuññaṃ suppannākarontīti. 

Sujanappasādasaṃvegatthāya kate mahāvaṃse 

Ekādasarājadīpano nāma 

Catuttiṃsatimo paricchedo. 

Pañcatiṃsatimapariccheda 

Dvādasarājako 

1 . 

Āmaṇḍagāmaṇyabhayo, mahādāṭhikaaccaye; 

Navavassanaṭṭhamāse, rajjaṃ kāresi taṃ suto. 

2 . 

Chattāti chattaṃ kāresi, mahāthūpe manorame; 

Tatheva pādavediñca, muddhavediñca kārayi. 

3 . 

Tatheva lohapāsāda, thūpavhe posathavhaye; 

Kāresi kucchiājiraṃ, kucchiāḷindameva ca. 

4 . 

Ubhayatthāpi kāresi, cāruṃ ratanapaṇḍapaṃ; 

Rajataleṇa vihārañca, kārāpesi narādhipe. 

5 . 

Mahāgāmeṇḍavāpiṃso, passe kāriya dakkhiṇe; 

Dakkhiṇassa vihārassa, adāsi puññadakkhiṇo. 

6 . 

Māghātaṃ sakale dīpe, kāresi manujādhipo; 

Valliphalāni sabbāni, ropāpetvā tahiṃ tahiṃ. 

7 . 

Maṃ sakubhaṇḍakaṃ nāma, āmaṇḍiya mahīpati; 

Pattaṃ pūrāpayitvāna, kāretvā vatthacumbaṭaṃ. 

8 . 

Dāpesi sabbasaṅghassa, vippasannena cetasā; 

Patte pūrāpayitvā so, āmaṇḍa gāmaṇividū. 

9 . 

Taṅkaniṭṭhokaṇirājā-tisso ghātiya tātaraṃ; 

Tīṇi vassāni nagare, rajjaṃ kāresi khattiyo. 

10 . 

Uposathagharaṭṭaṃ esā, nicchini cekiyavhaye; 

Rājāparādhakammamhi, putte saṭṭhitu bhikkhavo. 

11 . 

Sahoḍḍe gāhayitvāna, rājā cetiya pabbate; 

Khipāpesi kaṇiravhe, pabbhāramhi asīlake. 

12 . 

Kaṇirājā accayena, āmaṇḍagāmaṇi suto; 

Cūḷābhayo vassamekaṃ, rajjaṃ kāresi khattiyo. 

13 . 

So goṇakanadītīre, purapassamhi dakkhiṇe; 

Kārāpesi mahīpālo, vihāre cūḷagallakaṃ. 

14 . 

Cūḷābhayassa’cca yena, sīvali taṃ kaniṭṭhikā; 

Āmaṇḍadhītā caturo, māse rajjamakārayi. 

15 . 

Āmaṇḍa bhāgineyyā tu, sīvaliṃ apanīyataṃ; 

Iḷanāgoti nāmena, chattaṃ ussāpayi pure. 

16 . 

Tissavāpiṃ gate tasmiṃ, ādivasse narādhipe; 

Taṃ hitvā puramāgañchuṃ, bahavolambakaṇṇakā. 

17 . 

Tahiṃ adisvā te rājā, kuddho tehi akārayi; 

Maddayaṃ vāpiyā passe, mahāthūpañjasaṃsayaṃ. 

18 . 

Tesaṃ vicārake katvā, caṇḍāle ca ṭhapāpayi; 

Tena kuddhālambakaṇṇā, sabbe hutvāna ekato. 

19 . 

Rājānaṃ taṃ gahetvāna, rundhitvāna sake ghare; 

Sayaṃ rajjaṃ vicāresuṃ, rañño devī tadā sakaṃ. 

20 . 

Puttaṃ candamukhasivaṃ, maṇḍayitvā kumārakaṃ; 

Datvāna hatthe dhātīnaṃ, maṅgalahatthi santike. 

21 . 

Pesesi vatvā sandesaṃ, netvā taṃ dhātiyo tahiṃ; 

Vadiṃsu devisandesaṃ, sabbaṃ maṅgala hatthino. 

22 . 

‘‘Ayaṃ te sādhino putto, 

Sāmiko cārake ṭhito; 

Arihi ghātato seso, 

Tayā ghāto imassa tu. 

23 . 

Tvamenaṃ kira ghātehi, idaṃ devivaco’’iti; 

Vatvā tu sayāpesuṃ, pādamūlamhi hatthino. 

24 . 

Dukkhito so ruditvāna, nāgo bhetvāna āḷakaṃ; 

Pavisitvā mahāvatthuṃ, dvāraṃ pātiya thāmasā. 

25 . 

Rañño nisinnaṅgaṇamhi, ugghāṭetvā kavāṭakaṃ; 

Nisīdāpiya taṃ khandhe, mahātitthamupāgami. 

26 . 

Nāvaṃ āro payitvāna, rājānaṃ tattha kuñjaro; 

Pacchimo dadhitīrena, sayaṃ malaya māruhī. 

27 . 

Paratīre vasitvā so, tīṇivassāni khattiyo; 

Balakāyaṃ gahetvāna, āgā nāvāti rohaṇaṃ. 

28 . 

Titthe sakkharasobbhamhi, otaritvāna bhūpati; 

Akāsi rohaṇe tattha, mahantaṃ balasaṅgahaṃ. 

29 . 

Rañño maṅgalahatthiso, dakkhiṇaṃ malayaṃ tato; 

Rohaṇaṃye’vupāgañchi, tassa kammāni kātave. 

30 . 

Mahāpadumanāmassa, tattha jātakabhāṇino; 

Tulādhāravhavāsissa, mahātherassa santike. 

31 . 

Kapijātakaṃ sutvāna, bodhisatte pasādavā; 

Nāgamahāvihāraṃ so, jiyāmuttadhanussataṃ. 

32 . 

Katvā kāresi thūpañca, vaḍḍhāpesi yathāṭhitaṃ; 

Tissavāpiñca kāresi, tathā duravhavāpikaṃ. 

33 . 

So gahetvā balaṃ rājā, yuddhāya abhinikkhami; 

Taṃ sutvā lambakaṇṇā ca, yuddhāya abhisaṃyutā. 

34 . 

Papallakkhandhadvāramhi, khette hiṅkaravāpike; 

Yuddhaṃ ubhinnaṃ vattittha, aññamaññavihesanaṃ. 

35 . 

Nāvākilantadehattā, posā sīdanti rājino; 

Rājā nāmaṃ sāvayitvā, sayaṃ pāvisi tena so. 

36 . 

Tena bhītālambakaṇṇā, sayiṃsu udarena so; 

Tesaṃ sīsāni chinditvā, ratanābhisamaṃkari. 

37 . 

Tikkhattumevantukate, karuṇāya mahīpati; 

‘‘Amāretvā’va gaṇhātha, jīvaggāha’nti abruvi. 

38 . 

Tato vijitasaṅgāmo, puraṃ āgamma bhūpati; 

Chattaṃ ussāpayitvāna tissavāpi chaṇaṃ agā. 

39 . 

Jalakīḷāya uggantvā, sumaṇḍitapasādhito; 

Attano sirisampattiṃ, disvā tassantarāyike. 

40 . 

Lambakaṇṇe saritvāna, kuddho so yojayīrathe; 

Yugaparamparā tesaṃ, purato pāvisī puraṃ. 

41 . 

Mahāvatthussa ummāre, ṭhatvā rājāṇapesi so; 

‘‘Imesaṃ sīsamummāre, asmiṃ chindatha bho’’iti. 

42 . 

Goṇā eterathe yuttā, tava honti rathesabha; 

Siṅgaṃkhurañca etesaṃ, chedāpayata bho’’iti. 

43 . 

Mātuyā atha saññatto, sīsacchedaṃ nivāriya; 

Nāsañca pādaṅguṭṭhañca, tesaṃ rājā achedayi. 

44 . 

Hatthivutthaṃ janapadaṃ, adā hatthissa khattiyo; 

Hatthibhogo janapado, iti tenāsi nāmato. 

45 . 

Evaṃ anurādhapure, iḷānāgo mahīpati; 

Chabbassāni anunāni, rajjaṃ kāresi khattiyo. 

46 . 

Iḷanāgaccaye tassa, putto candamukhosivo; 

Aṭṭhavassaṃ sattamāsaṃ, rājā rajjamakārayi. 

47 . 

Maṇikāragāme vāpi, kārāpetvā mahīpati; 

Issarasamaṇavhassa, vihārassa adāsi so. 

48 . 

Tassa rañño mahesī ca, saṅgāme pattimattano; 

Tassevā’dā vihārassa, damiḷadevīti vissutā. 

49 . 

Taṃ tissavāpī kīḷāya, hantvā candamukhaṃ sivaṃ; 

Yasaḷālakatisso’ti, vissuto taṅkaniṭṭhako. 

50 . 

Anurādhapure ramme, laṅkābhuvadane subhe; 

Sattavassānaṭṭhamāse, rājā rajjamakārayi. 

51 . 

Dovirikassa dattassa, puttho dovāriko sayaṃ; 

Rañño sadisarūpena, ahosi subhanāmavā. 

52 . 

Subhaṃ balatthaṃ taṃ rājā, rājabhūsāya bhūsiya; 

Nisidāpiya pallaṅke, hāsatthaṃ yasaḷālako. 

53 . 

Sīsacoḷaṃ balatthassa, sasīse paṭimuñciya; 

Yaṭṭhiṃ gahetvā hatthena, dvāramūle ṭhito sayaṃ. 

54 . 

Vandantesu amaccesu, nisinnaṃ āsanamhi taṃ; 

Rājā hasati evaṃ so, kurute antarantarā. 

55 . 

‘‘Balattho ekadivasaṃ, rājānaṃ hasamānakaṃ; 

Ayaṃ balattho kasmā me, sammukhāhasatī’’ti so. 

56 . 

Mārāpayitvā rājānaṃ, balattho so subho idha; 

Rajjaṃ kāresi chabbassaṃ, subharājāti vissuto. 

57 . 

Dvisu mahāvihāresu, subharājā manoramaṃ; 

Pariveṇapantiṃ subha-nāmakaṃyeva kārayi. 

58 . 

Uruvelasamīpamhi, tathā vellivihārakaṃ; 

Puratthime ekadvāraṃ, gaṅgante nandigāmakaṃ. 

59 . 

Lambakaṇṇasuto eko, uttarapassavāsiko; 

Senāpatimupaṭṭhāsi, vasabho nāma mātulaṃ. 

60 . 

Hessati vasabho nāma, rājā’ti sutiyāsadā; 

Ghāteti rājādīpamhi, sabbe vasabhanāmake. 

61 . 

‘‘Rañño dassāma vasataṃ, ima’’nti bhariyāya so; 

Senāpatimantayitvā, pāto rājakulaṃ agā. 

62 . 

Gacchato tena sahasā, tambulaṃ cuṇṇavajjitaṃ; 

Hatthamhi vasabhassā’dā, taṃ sādhu parirakkhituṃ. 

63 . 

Rājagehassa dvāramhi, tambulaṃ cuṇṇavajjitaṃ; 

Senāpati udikkhitvā, taṃ cuṇṇatthaṃ visajjayi. 

64 . 

Senāpatissa bhariyā, cuṇṇatthaṃ vasabhaṃ gataṃ; 

Vatvā rahassaṃ datvā ca, sahassaṃ taṃ palāpayi. 

65 . 

Mahāvihāraṭhānaṃ so, gantvāna vasabho pana; 

Tattha therehi khiranna-vatthehi katasaṅgaho. 

66 . 

Tato paraṃ kuṭṭhino ca, rājabhāvāya nicchitaṃ; 

Sutvāna vacanaṃhaṭṭho, ‘‘coro hessa’’nti nicchito. 

67 . 

Laddhasamatthapurise, gāmaghātaṃ tato paraṃ; 

Karonto rohaṇaṃ gantvā, kapallapuvopadesato. 

68 . 

Kamena raṭṭhaṃ kaṇhantho, sampattabalavāhano; 

So rājā dvīhi vassehi, āgamma purasantikaṃ. 

69 . 

Subharājaṃ raṇe hantvā, vasabho so mahabbalo; 

Ussāpayi purebhattaṃ, mātulo’pi raṇe pati. 

70 . 

Taṃ mātulassa sariraṃ, pubbabhūtopakārikaṃ; 

Akāsi vasabho rājā, mahesiṃ mettanāmikaṃ. 

71 . 

Sohorapāṭhakaṃ pucchi, āyuppamāṇamattano; 

‘‘Āha dvādasavassāni’’, rahoyevassa sopi ca. 

72 . 

Rahassaṃ rakkhaṇatthāya, sahassaṃ tassā dāpiya; 

Saṅghaṃ so sannipātetvā, vanditvā pucchi bhūpati. 

73 . 

‘‘Siyānu bhante āyussa, vaḍḍhanakāraṇaṃ’’iti; 

‘‘Atthī’’ti saṅgho ācikkhi, antarāyavimocanaṃ. 

74 . 

Parissāvanadānañca, āvāsadāna meva ca; 

Gilānavattadānañca, dātabbaṃ manujādhipa. 

75 . 

‘‘Kātabbaṃ jiṇṇakāvāsa-paṭisaṅkharaṇaṃ tathā; 

Pañcasīlasamādānaṃ, katvā taṃ sādhurakkhiyaṃ. 

76 . 

Uposathūpavāso ca, kattabbo’ posathe’’iti; 

Rājā sādhūti gantvāna, tathā sabbaṃ makāsi so. 

77 . 

Tiṇṇaṃ tiṇṇañca vassānaṃ, accayena mahīpati; 

Dīpamhi sabbasaṅghassa, ticīvaramadāpayi. 

78 . 

Anāgatānaṃ therānaṃ, pesayitvāna dāpayi; 

Dvattiṃsāyahi ṭhānesu, dāpesi madhupāyasaṃ. 

79 . 

Catusaṭṭhiyā ca ṭhānesu, mahādānaṃtu missakaṃ; 

Sahassavaṭṭi catusu, ṭhānesu ca jalāpayi. 

80 . 

Cetiyapabbate ceva, thūpārāme ca cetiye; 

Mahāthūpe mahābodhi-ghare iti imesu hi. 

81 . 

Cittalakūṭe kāresi, dasathūpe manorame; 

Dīpe’khilamhi āvāse, jiṇṇe ca paṭisaṅkhari. 

82 . 

Valliyeravihāre ca, therassa so pasīdiya; 

Mahāvalligottaṃ nāma, vihārañca akārayi. 

83 . 

Kāresi anurārāmaṃ, mahāgāmassa santike; 

Heḷigāmaṭṭhakarisa, sahassaṃ tassa dāpayi. 

84 . 

Mucelavihāraṃ kāretvā, so tissavaḍḍhamānake; 

Āḷisārodakabhāgaṃ, vihārassa adāpayi. 

85 . 

Kalambatitthe thūpamhi, kāresiṭṭhikakañcukaṃ; 

Kāresuposathā gāraṃ, vaṭṭitelattha massatu. 

86 . 

Sahassakarīsavāpiṃso , kārāpetvā adāsi ca; 

Kāresuposathāgāraṃ, vihāre kumbhigallake. 

87 . 

Soye’vu posathāgāraṃ, issarasamaṇake idha; 

Thūpārāmethūpagharaṃ, kārāpesi mahīpati. 

88 . 

Mahāvihāre pariveṇa, pantiṃ pacchimapekkhiniṃ; 

Kāresi ca catusālañca, jiṇṇakaṃ paṭisaṅkhari. 

89 . 

Catubuddhapaṭimārammaṃ, paṭimānaṃgharaṃtathā; 

Mahābodhiṅgaṇe ramme, rājā soyeva kārayi. 

90 . 

Tassa rañño mahesī sā, vuttanāmā manoramaṃ; 

Thūpaṃ thūpagharañceva, rammaṃ tatheva kārayi. 

91 . 

Thūpārāme thūpagharaṃ, niṭṭhāpetvā mahīpati; 

Tassa niṭṭhāpitamahe, mahādānamadāsi ca. 

92 . 

Yuttānaṃ buddhavacane, bhikkhūnaṃ paccayampi ca; 

Bhikkhūnaṃ dhammakathikānaṃ, sappiphāṇitameva ca. 

93 . 

Nagarassa catudvāre, kapaṇavaṭṭañca dāpayi; 

Gilānānañca bhikkhūnaṃ, gilānavaṭṭameva ca. 

94 . 

Mayettiṃ rājuppalavāpiṃ, vahakolambagāmakaṃ; 

Mahānika vittavāpiṃ, mahārāmotti meva ca. 

95 . 

Kehālaṃ kāḷivāpiñca, cambuṭṭhiṃ vātamaṅganaṃ; 

Abhivaḍḍhamānakañca, iccekādasa vāpiyo. 

96 . 

Dvādasa mātikā ceva, subhikkhatthamakārayi; 

Guttattha purapākāraṃ, ceva muccamakārayi. 

97 . 

Gopurañca catudvāre, mahāvatthuñca kārayi; 

Saraṃ kāresi uyyāne, haṃsetatthavisajjayi. 

98 . 

Pure bahū pokkharaṇī, kārāpetvā tahiṃ tahiṃ; 

Ummaggena jalaṃ tattha, pavesesi mahīpati. 

99 . 

Evaṃ nānāvidhaṃ puññaṃ, katvā vasabhabhūpati; 

Hatantarāyo so hutvā, puññakamme sadādaro. 

100 . 

Catuttāsīsavassāni, pure rajjamakārayi; 

Catuttālīsavesākha, pūjā yo ca akārayi. 

101 . 

Subharājā dharanto so, attano ekadhītaraṃ; 

Vasabhena bhayāsaṃkī, appesi’ṭhika vaḍḍhakiṃ. 

102 . 

Attano kambalañceva, rājā bhaṇḍāni ca’ppayi; 

Vasabhena hate tasmiṃ, tamādāsiṭṭhavaḍḍhakī. 

103 . 

Dhītiṭhāne ṭhapetvāna, vaḍḍheti attano ghare; 

Sakammaṃ karato tassa, bhattaṃ āhari dārikā. 

104 . 

Sā nirodhasamāpannaṃ, tadambapuppha gumbake; 

Sattame divase disvā, bhattaṃ medhāvīnī adā. 

105 . 

Puna bhattaṃ randhayitvā, pituno bhattamāhari; 

Papañcakāraṇaṃ puṭṭhā, tamatthaṃ pituno vadi. 

106 . 

Tuṭṭho punappunañce’so, bhattaṃ therassa dāpayi; 

Vissattho’nāgataṃ disvā, thero āha kumārikaṃ. 

107 . 

‘‘Tavaissariyejāte, imaṃ ṭhānaṃ kumārike; 

Sareyyāsī’ti thero tu, tadā ca parinibbuto. 

108 . 

Sake so vasabho rājā, vayappattamhi puttake; 

Vaṅkanāsikatissamhi, kaññaṃtassānurūpikaṃ. 

109 . 

Gavesāpesi purisā, taṃ disvāna kumārikaṃ; 

Iṭṭhakavaḍḍhakīgāme, itthilakkhaṇa kovidā. 

110 . 

Rañño nivedayuṃ rājā, tamāṇāpetumārabhi; 

Tassāha rājadhītattaṃ, iṭṭhakavaḍḍhakī tadā. 

111 . 

Subharañño tu dhītattaṃ, kambalādīhi ñāpayi; 

Rājā tuṭṭho sutassā’dā, taṃ sādhu katamaṅgalaṃ. 

112 . 

Vasabhassaccaye putto, vaṅkanāsika tissako; 

Anurādhapure rajjaṃ, tīṇi vassāni kārayi. 

113 . 

So goṇanadiyā tīre, mahāmaṅgalanāmakaṃ; 

Vihāraṃ kārayi rājā, vaṅkanāsikatissako. 

114 . 

Mahāmattā tu devī sā, sarantī therabhāsitaṃ; 

Vihārakāraṇatthāya, akāsi dhanasañcayaṃ. 

115 . 

Vaṅkanāsikatissassa, accaye kārayī suto; 

Rajjaṃ bāvīsavassāni, gajjabāhukagāmaṇi. 

116 . 

Sutvā so mātuvacanaṃ, mātudatthāya kārayi; 

Kadambapupphaṭhānamhi, rājamātuvihārakaṃ. 

117 . 

Mātā satasahassaṃ sā, bhūmiatthoya paṇḍitā; 

Adā mahāvihārassa, vihārañca akāra yi. 

118 . 

Sayameva akāresi, tattha thūpaṃ silāmayaṃ; 

Saṅghabhogañca pādāsi, kiṇitvāna tato tato. 

119 . 

Abhayuttara mahāthūpaṃ, vaḍḍhāpetvā citāpayi; 

Catudvāre ca tattheva, ādimukhamakārayi. 

120 . 

Gāmaṇitissavāpiṃ so, kārāpetvā mahīpati; 

Abhayagiri vihārassa, pākavaṭṭāya’dāsi ca. 

121 . 

Maricavaṭṭikathūpamhi, kañcukañca akārayi; 

Kiṇitvā satasahassena, saṅghabhogamadāsi ca. 

122 . 

Kāresi pacchime vasse, vihāraṃ rāmakavhayaṃ; 

Mahejasanasālañca, nagaramhi akārayi. 

123 . 

Gajabāhussaccayena, sasuro tassa rājino; 

Rajjaṃ mahallako nāgo, chabbassāni akārayi. 

124 . 

Puratthime pejalakaṃ, dakkhiṇe koṭi pabbataṃ; 

Pacchime dakapāsāṇe, nāgadīpe sālipabbataṃ. 

125 . 

Bījagāme tanaveḷiṃ, rohaṇe janapade pana; 

Tobbalanāgapabbatañca, antoṭṭhe girihālikaṃ. 

126 . 

Ete satta vihāre so, mahallanāgabhūpati; 

Parittenapi kālena, kārāpesi mahāmatī. 

127 . 

Evaṃ asārehi dhanehi sāraṃ, 

Puññāni katvāna bahūni paññā; 

Ādenti bālā pana kāma hetu, 

Bahūni pāpāni karontā mohā’ti. 

Sujanappasādasaṃvegatthāya kate mahāvaṃse 

Dvādasa rājako nāma 

Pañcatiṃsatimo paricchedo. 

Chattiṃsatima pariccheda 

Tayodasa rājako 

1 . 

Mahallanāgaccayena , putto bhātikatissako; 

Catuvīsativassāni, laṃkārajjamakārayi. 

2 . 

Mahāvihāre pākāraṃ, kārāpesi samantato; 

Gavaratissavihāraṃ, so kārayitvā mahīpati. 

3 . 

Mahāgāmaṇikaṃ vāpiṃ, vihārassa’ssa’dāsi ca; 

Vihārañca akāresi, bhātiyatissa nāmakaṃ. 

4 . 

Kāresuposathāgāraṃ, thūpārāme manorame; 

Randhakaṇḍakavāpiñca, kārāpesi mahīpati. 

5 . 

Sattesu muducittoso, saṅghamhi tibbagāravo; 

Ubhatosaṅghe mahīpālo, mahādānaṃ pavattayi. 

6 . 

Bhātikatissaccayena, tassa kaniṭṭhatissako; 

Aṭṭhavīsasamārajjaṃ, laṃkādīpe akārayi. 

7 . 

Bhūtārāma mahānāga, therasmiṃ so pasīdiya; 

Kāresi ratanapāsādaṃ, abhayagirimhi sādhukaṃ. 

8 . 

Abhayagirimhi pākāraṃ, mahāpariveṇameva ca; 

Kāresi maṇisomavhe, mahāpariveṇameva ca. 

9 . 

Tattheva cetiyagharaṃ, ambatthale tatheva ca; 

Kāresi paṭisaṅkhāraṃ, nāgadīpe ghare pana. 

10 . 

Mahāvihārasīmaṃso, madditvā tattha kārayi; 

Kukkuṭagiri pariveṇa, pantiṃ sakkacca bhūpati. 

11 . 

Mahāvihāre kāresi, dvādasa manujādhipo; 

Mahācaturassapāsāde, dassaneyyemanorame. 

12 . 

Dakkhiṇavihāra thūpamhi, kañcukañca akārayi; 

Bhattasālaṃ mahāmegha, vanāsimañca maddiya. 

13 . 

Mahāvihārapākāraṃ, passato apanīyaso; 

Maggaṃ dakkhiṇavihāra, gāmiñcāpi akārayi. 

14 . 

Bhūtārāma vihārañca, rāmagoṇakameva ca; 

Tatheva nandatissassa, ārāmañca akārayi. 

15 . 

Pācinato anuḷātissa, pabbataṃ gaṅgarājiyaṃ; 

Niyelatissārāmañca, piḷa piṭṭhi vihārakaṃ. 

16 . 

Rājamahāvihārañca, kāresi manujādhipo; 

Soyeva tīsu ṭhānesu, kāresu’posathālayaṃ. 

17 . 

Kalyāṇīka vihāre ca, maṇḍalagirike tathā; 

Dubbalavāpitissavhe, vihāresu imesu hi. 

18 . 

Kaniṭṭhatissaccayena, tassa putto akārayi; 

Rajjaṃ dveyeva vassāni, cūḷanāgoti vissuto. 

19 . 

Cūḷanāgakaniṭṭhotu, rājāghātiya bhātikaṃ; 

Ekavassaṃ kuḍḍanāgo, rajjaṃ laṃkāya kārayi. 

20 . 

Mahāpeḷañca vaḍḍhesi, ekanāḷikachātake; 

Bhikkhusatānaṃ pañcannaṃ, abbhocchinnaṃ mahīpati. 

21 . 

Kuḍḍanāgassa rañño tu, devīyā bhātuko tadā; 

Senāpati sirināgo, coro hutvāna rājino. 

22 . 

Balavāhana sampanno, āgamma nagarantikaṃ; 

Rājabalena yujjhanto, kuḍḍanāgaṃ mahīpatiṃ. 

23 . 

Palāpetvā laddhajayo, anurādha pure vare; 

Laṃkārajjamakāresi, vassānekūnavīsati. 

24 . 

Mahāthūpavare chattaṃ, kārāpetvāna bhūpati; 

Suvaṇṇakammaṃ kāresi, dassaneyyaṃ manoramaṃ. 

25 . 

Kāresi lohapāsādaṃ, saṃkhittaṃ pañcabhūmakaṃ; 

Mahābodhi catudvāre, sopānaṃ punakārayi. 

26 . 

Kāretvā chattapāsādaṃ, mahe pūjamakārayi; 

Kulambaṇañca dīpasmiṃ, vissajjesi dayāparo. 

27 . 

Sirināgaccaye tassa, putto tisso akārayi; 

Rajjaṃ dvāvīsavassāni, dhammavohāra kovido. 

28 . 

Ṭhapesi so hi vohāraṃ, hiṃsā muttaṃ yatoidha; 

Vohāraka tissarājā, iti nāmaṃ tato ahu. 

29 . 

Kambugāmakavāsissa, devattherassa santike; 

Dhammaṃ sutvā paṭikammaṃ, pañcāvāse akārayi. 

30 . 

Mahātissassa therassa, anurā rāmavāsino; 

Pasanno mucelapaṭṭane, dāna vaṭṭamakārayi. 

31 . 

Tissarāja maṇḍapañca, mahāvihāradvayepi so; 

Mahābodhighare pāci, loharūpaddhayampi ca. 

32 . 

Sattapaṇṇikapāsādaṃ, kāretvā sukhavāsakaṃ; 

Māse māse sahassaṃ so, mahāvihārassa dāpayi. 

33 . 

Abhayagirivihāre, dakkhiṇamūlasavhaye; 

Maricavaṭṭi vihāramhi, kulālitissasavhaye. 

34 . 

Mahiyaṅgaṇa vihāramhi, mahāgāmakasavhaye; 

Mahānāgatissavhamhi, tathā kalyāṇīkavhaye. 

35 . 

Iti aṭṭhasu thūpesu, chattakammamakārayi; 

Mūkanāgasenāpati, vihāre dakkhiṇe tathā. 

36 . 

Marica vaṭṭi vihāramhi, puttabhāgavhaye tathā; 

Issarasamaṇavhamhi, tissavhe nāgadīpake. 

37 . 

Iti chasu vihāresu, pākārañca akārayi; 

Kāresu’ posathāgāraṃ, anurārāmasavhaye. 

38 . 

Ariyavaṃsakathāṭhāne, laṃkādīpekhilepi ca; 

Dāna vaṭṭaṃ ṭhapāpesi, saddhamme gāravena so. 

39 . 

Tiṇī satasahassāni, datvāna manujādhipo; 

Iṇato sayike bhikkhū, mocesi sāsanappiyo. 

40 . 

Mahā vesākha pūjaṃ so, kāretvā dīpavāsinaṃ; 

Sabbe saṃyeva bhikkhūnaṃ, ticīvaramadāpayi. 

41 . 

Vetullavādaṃ madditvā, kāretvā pāpaniggahaṃ; 

Kapilena amaccena, sāsanaṃ jotayīca so. 

42 . 

Vissuto’bhayanāgo’ti, kaniṭṭho tassarājino; 

Deviyā tassa saṃsaṭṭho, ñāto bhīto sabhātarā. 

43 . 

Palāyitvā hallatitthaṃ, gantvāna sahasevako; 

Kuddho viya mātulassa, hatthapādañca chedayi. 

44 . 

Rājino raṭṭhatedatthaṃ, ṭhapetvāna idheva taṃ; 

Sunakhopamaṃ dassayitvā, gahetvā’ti siniddhake. 

45 . 

Tattheva nāvaṃ āruyha, paratīramagāsayaṃ; 

Subhavo mātulo tu, upagamma mahīpati. 

46 . 

Suhado viya hutvāna, tasmiṃ raṭṭhamabhindiso; 

Abhayo taṃ jānanatthaṃ, dūtaṃ idha visajjayi. 

47 . 

Taṃ disvā pūgarukkhaṃ so, samantā kuntanāḷiyā; 

Paribbhamanto madditvā, katvā dubbalamūlakaṃ. 

48 . 

Bāhunāyeva pātetvā, tajjetvā taṃ palāpayi; 

Dūto gantvā abhayassa, taṃ pavattiṃ pavedayi. 

49 . 

Ñatvā’bhayo taṃ damiḷe, ādāya basuke tato; 

Nagarantikamāgañchi, bhātarā saha yujjhituṃ. 

50 . 

Taṃ ñatvāna palāyitvā, assamāruyhadeviyā; 

Malayaṃ āgamā rājā, taṃkaniṭṭho’nu bandhiya. 

51 . 

Rājānaṃ malaye hantvā, devīmādāya āgato; 

Kāresi nagare rajjaṃ, aṭṭhavassāni bhūpati. 

52 . 

Pāsāṇavediṃ kāresi, mahābodhisamantato; 

Lohapāsādaṅgaṇamhi, rājā maṇḍapameva ca. 

53 . 

Dvihi satasahassehi, nekavatthāni bhāgiya; 

Dīpamhi bhikkhusaṅghassa, vatthadānamadāsi so. 

54 . 

Abhayassa’ccaye bhātu, tassassa tassa atrajo; 

Dvevassāni sirināgo, laṃkārajja makārayi. 

55 . 

Paṭisaṅkhariya pākāraṃ, mahābodhisamantato; 

Mahābodhigharasseva, soyeva vālikātale. 

56 . 

Mūcelarukkhaparato, haṃsavaṭṭaṃ manoramaṃ; 

Mahantaṃ maṇḍapañceva, kārāpesi mahīpati. 

57 . 

Vijayakumārako nāma, sirināgassa atrajo; 

Pituno accaye rajjaṃ, ekavassamakārayi. 

58 . 

Lambakaṇṇā tayo āsuṃ, sahātā mahiyaṅgaṇe; 

Saṅghatisso saṅghabodhi, tatiyo goṭṭhakābhayo. 

59 . 

Te tissavāpimariyāda-gato andho vicakkhaṇo; 

Rājupaṭṭhānamāyante, padasaddena abravi. 

60 . 

‘‘Pathavīsāmino ete, tayo vahatibhū’iti; 

Taṃ sutvā abhayo pacchā, yanto pucchi punāhaso. 

61 . 

Tassa vaṃso ṭhassatīti, 

Puna pucchitameva so; 

‘‘Pacchimassā’’ti so āha, 

Taṃ sutvā dvīhisoagā. 

62 . 

Te puraṃ pavisitvāna, tayo rañño’ti vallabho; 

Rājakiccāni sādhentā, vasantā rājasantike. 

63 . 

Hantvā vijayarājānaṃ, rājagehamhi ekato; 

Senāpatiṃsaṅghatissaṃ, duverajje’bhisecayuṃ. 

64 . 

Evaṃ so abhisittova, anurādhapuruttame; 

Rajjaṃ cattāri vassāni, saṅghatisso akārayi. 

65 . 

Mahāthūpamhi chattañca, hemakammañca kārayi; 

Visuṃ satasahassagghe, caturo ca mahāmaṇi. 

66 . 

Majjhe catunnaṃ sūriyānaṃ, ṭhapāpesi mahīpati; 

Thūpassa muddhani tathā-nagghavajiracumbaṭaṃ. 

67 . 

So chattamahapūjāya, saṅghassa manujādhipo; 

Cattālīsasahassassa, cha cīvaramadāpayi. 

68 . 

Taṃ mahādevatherena, dāmagallaka vāsino; 

Desitaṃ khandhake suttaṃ, yāgānisaṃsa dīpanaṃ. 

69 . 

Sutvā pasanno saṅghassa, yāgudānamadāpayi; 

Nagarassa catudvāre, sakkaccañceva sādhu ca. 

70 . 

So antarantare rājā, jambupakkāni khādituṃ; 

Sahorodho sahāmacco, agāpācina dīpakaṃ. 

71 . 

Upaddutaṃ’ssa gamane, manussā pāci vāsino; 

Visaṃ phalesu yo jesuṃ, rājabhojjāya jambuyā. 

72 . 

Khāditvā jambupakkāni, tāni tattheva so mato; 

Senāpati saṅghadhabādhīṃ-bhayo rajje’bhisecayi. 

73 . 

Rājāsiri saṅgha bodhi, vissuto pañcasīlavā; 

Anurādhapure rajjaṃ, duve vassāni kārayi. 

74 . 

Mahāvihāre kāresi, salākaggaṃ manoramaṃ; 

Tadādīpe manusseso, ñatvā dubbuṭṭhupaddute. 

75 . 

Karuṇāya kampitamano, mahāthūpaṅgaṇe sayaṃ; 

Nipajji bhūmiyaṃ rājā, katvāna iti nicchayaṃ. 

76 . 

‘‘Pavassitvāna devena, jalenupalāvite mayi; 

Naheva vuṭṭhahissāmi, maramānopahaṃ idha’’. 

77 . 

Evaṃ nipanne bhūminde, devo pāvassi tāvade; 

Laṃkādīpamhi sakale, piṇayanto mahāmahiṃ. 

78 . 

Tathāpi nuṭṭhahatiso, apilāpanato jale; 

Āvariṃsu tato’maccā, jalaniggamanāḷiyo. 

79 . 

Tato jalamhi pilavaṃ, rājā vuṭṭhāsi dhammiko; 

Karuṇāyanudi evaṃ, dīpe dubbuṭṭhikābhayaṃ. 

80 . 

Corātahiṃ tahiṃ jātā, iti sutvāna bhūpati; 

Core āṇāpayitvāna, rahassena palāpīya. 

81 . 

Āṇāpetvā rahassena, matānaṃ so kalevaraṃ; 

Aggīhi uttāsetvāna, hanitaṃ corupaddavaṃ. 

82 . 

Eko yakkho idhāgamma, rattakkho iti vissuto; 

Karoti rattāna’kkhīti, manussānaṃ tahiṃ tahiṃ. 

83 . 

Aññamaññamapekkhitvā, bhāyitvā rattanettataṃ; 

Narāmaranti te yakkho, sobhakkhesi asaṅkito. 

84 . 

Rājā upaddavaṃ tesaṃ, sutvā santattamānaso; 

Eko’pavāsa gabbhamhi, hutvā aṭṭhaṅguposathi. 

85 . 

‘‘Apassitvāna taṃ yakkhaṃ, na cuṭṭhāmī’’ti so sayi; 

Tassa so dhammatejena, agā yakkho tadantikaṃ. 

86 . 

Tena ‘‘kosī’’ti puṭṭho ca, so ‘‘aha’’nti pavedayi; 

‘‘Kasmā pajaṃ me bhakkhesi, mā khāda’’iti sobravi. 

87 . 

‘‘Ekasmiṃ me janapade, nare dehī’’ti sobravi; 

‘‘Na sakkā iti vutte so, kamenekaṃti abravi. 

88 . 

‘‘Aññaṃ na sakkā dātuṃ me, maṃ khāda’’ iti sobravi; 

‘‘Na sakkā’’iti taṃ yāci, gāme gāme baliñca so. 

89 . 

Sādhūti vatvā bhūmindo, dipampi sakalepi ca; 

Gāmavare nivesetvā, baliṃtassa adāpayi. 

90 . 

Mahāsattena teneva, sabbabhūtānukampinā; 

Mahārogabhayaṃ jātaṃ, dīpadīpena nāsitaṃ. 

91 . 

So bhaṇḍāgāriko rañño, 

Amacco goṭṭhatābhayo; 

Cero hutvā uttarato, 

Nagaraṃ samupāgami. 

92 . 

Parissāvanamādāya, rājā dakkhiṇadvārato; 

Parahiṃsamarocento, ekakova palāyi so. 

93 . 

Puṭabhattaṃ gahetvāna, gacchanto purito pathi; 

Bhattabhogāyarājānaṃ, nibandhittha punappunaṃ. 

94 . 

Jalaṃ parissāvayitvā, bhuñjitvāna dayāluko; 

Tassevaṃ’nuggahaṃ kātuṃ, idaṃ vacanamabruvi. 

95 . 

‘‘Saṅghabodhi ahaṃ rājā, gahetvā mamabho sīraṃ; 

Goṭṭhābhayassa dassehi, bahuṃ dassati te dhanaṃ. 

96 . 

Na icchito tathākātuṃ, tassatthāya mahīpati; 

Nisinnoyeva amari, so sīsaṃ tassa ādiya. 

97 . 

Goṭṭhābhayassa dassesi, sotu vimhitamānaso; 

Datvā tassa dhanaṃ rañño, sakkāraṃ sādhukārayi. 

98 . 

Evaṃ goṭṭhābhayo eso, meghavaṇṇābhayo’ti ca; 

Vissuto terasa samā, laṃkārajjamakārayi. 

99 . 

Mahāvatthuṃ kārayitvā, vatthudvāramhi maṇḍapaṃ; 

Kārayitvā maṇḍayitvā, so bhikkhu tattha saṅghato. 

100 . 

Aṭṭhuttarasahassāni, nisīdetvā dine dine; 

Yāgukhajjaka bhojjehi, sādūhi vividhehi ca. 

101 . 

Sacīvarehi kappetvā, mahādānaṃ pavattayi; 

Ekavīsadinā nevaṃ, nibaddhañcassa kārayi. 

102 . 

Mahāvihāre kāresi, silāmaṇḍapa muttamaṃ; 

Lohapāsādathambhe ca, parivattiya ṭhāpayi. 

103 . 

Mahābodhi silāvediṃ, uttaradvāratoraṇaṃ; 

Patiṭṭhāpesi thambhe ca, cakukaṇṇe sacakkake. 

104 . 

Tisso sīlāpaṭimāyo, tīsu dvāresu kārayi; 

Ṭhapāpesi ca pallaṅkaṃ, dakkhiṇamhi silāmayaṃ. 

105 . 

Padhānabhūmiṃ kāresi, mahāvihārapacchato; 

Dīpamhi jiṇṇakāvāsaṃ, sabbañca paṭisaṅkhari. 

106 . 

Thūpārāme thūpagharaṃ, therambatthalake tathā; 

Ārāme maṇisomavhe, paṭisaṅkhārayi ca so. 

107 . 

Thūpārāme maṇisomā-rāme maricavaṭṭake; 

Dakkhiṇavha vihāre ca, uposathagharāni ca. 

108 . 

Meghavaṇṇābhayavhañca, navavihāramakārayi; 

Vihāramahapūjāyaṃ, piṇḍetvā dīpavāsīnaṃ. 

109 . 

Tiṃsabhikkhusahassānaṃ, chacīvaramadāsi ca; 

Mahāvesākhapūjañca, tadā evaṃ akārayi. 

110 . 

Anuvassañca saṅghassa, chacīvaramadāmayi; 

Pāpakānaṃ niggahena, sodhento sāsanaṃ tu so. 

111 . 

Vetullavādino bhikkhū, abhayagirinivāsino; 

Gāhayitvāsaṭṭhimatte, jinasāsanakaṇṭake. 

112 . 

Katvāna niggahaṃ tesaṃ, paratire khipāpayi; 

Tattha khittassa therassa, nissito bhikkhucoḷiko. 

113 . 

Saṅghamitto’tināmena, bhūtivijjādikovido; 

Mahāvihāre bhikkhunaṃ, kujjhitvāna idhagamā. 

114 . 

Thūpārāme sannipātaṃ, pavisitvā asaññato; 

Saṅghapālassa pariveṇa, vāsittherassa tattha so. 

115 . 

Goṭṭhāsayassa therassa, mātulassa’ssa rājino; 

Rañño nāmenā‘‘lapanto, vacanaṃ paṭibāhiya. 

116 . 

Rañño kulūpago āsi, rājā tasmiṃ pasīdiya; 

Jeṭṭhaputtaṃ jeṭṭhatissaṃ, mahāsenaṃ kaniṭṭhakaṃ. 

117 . 

Appesi tassa bhikkhussa, so saṅgaṇhi dutiyakaṃ; 

Upanandhi tasmiṃ bhikkhusmiṃ, jeṭṭhatisso kumārako. 

118 . 

Pituno accaye jeṭṭha, sisso rājāahosiso; 

Pitu sārīra sakkāre, niggantuṃ nicchamānake. 

119 . 

Duṭṭhāmacce niggahetuṃ, sayaṃ nikkhamma bhūpati; 

Kaniṭṭhaṃ purato katvā, pitukāyaṃ anantaraṃ. 

120 . 

Tato amacce katvāna, sayaṃ hutvāna pacchato; 

Kaniṭṭhe pitukāye ca, nikkhante tadanantaraṃ. 

121 . 

Dvāraṃ saṃvarayitvāna, duṭṭhamacce nighātiya; 

Sūle appesi pituno, citakāyasamantato. 

122 . 

Tena’ssa kammunā nāmaṃ, kakkhalopapadaṃahu; 

Saṅghamittotu so bhikkhu, bhīto tasmiṃ narādhipā. 

123 . 

Tassābhisekasamakālaṃ, mahāsenena mantiya; 

Tassābhisekaṃ pekkhanto, paratīraṃ gato ito. 

124 . 

Pitarā so vippakataṃ, lohapāsāda muttamaṃ; 

Koṭidhanaṃ agghanakaṃ, kāresi sattabhūmakaṃ. 

125 . 

Saṭṭhisatasahassagghaṃ, pūjayitvā maṇiṃtahiṃ; 

Kāresi jeṭṭhatissotaṃ, maṇipāsādanāmakaṃ. 

126 . 

Maṇi duve mahagghe ca, mahāthūpe apūjayi; 

Mahābodhighare tīṇi, toraṇāni ca kārayi. 

127 . 

Kārayitvā vihāraṃ so, pācinatissa pabbataṃ; 

Pañcavāsesu saṅghassa, adāsi puthuvī pati. 

128 . 

Devānaṃpiyatissena, so patiṭṭhāpitaṃ purā; 

Thūpārāme urusilā, paṭimaṃ cārudassanaṃ. 

129 . 

Netvāna thūpārāmavhaṃ, jeṭṭhatisso mahīpahi; 

Patiṭṭhāpesi ārāme, pācinatissa pabbate. 

130 . 

Kāḷamattikavāpiṃso, adācetiya pabbate; 

Vihāra pāsāda mahaṃ, mahāvesākhameva ca. 

131 . 

Katvā tiṃsa sahassassa, saṅghassa’dā chacīvaraṃ; 

Āḷambagāmavāpiṃso, jeṭṭhatisso akārayi. 

132 . 

Evaṃ so vividhaṃ puññaṃ, pāsādakaraṇādikaṃ; 

Kārento dasavassāni, rājā rajjamakārayi. 

133 . 

Iti bahuvidha puñña hetu bhūtā, 

Narapatitā bahupāpahetu cāti; 

Madhuramiva visenamissamannaṃ, 

Sujanamano bhajate na taṃ kadāpi. 

Sujanappasāda saṃvegatthāya kate mahāvaṃse 

Tayodasarājakonāma 

Chattiṃsatimo paricchedo. 

Sattatiṃsatima pariccheda 

Pañcarājako 

1 . 

Jeṭṭhatissaccaye tassa, mahāseno kaniṭṭhako; 

Sattavīsativassāni, rājā rajjamakārayi. 

2 . 

Tassa rajjābhisekaṃ taṃ, 

Kāretuṃ paratīrato; 

So saṅghamittatthero tu, 

Kālaṃ ñatvā idhāgato. 

3 . 

Tassābhisekaṃ kāretvā, aññaṃ kiccañcanekadhā; 

Mahāvihāra viddhaṃsaṃ, kātukāmo asaññato. 

4 . 

Avinayavādino ete, mahāvihāravāsino; 

Vinayavādī mayaṃ rāja, iti gāhiya bhūpabhiṃ. 

5 . 

Mahāvihāravāsissa , āhāraṃ deti bhikkhuno; 

Yo so sataṃ daṇḍiyo’ti, raññā daṇḍaṃ ṭhapāpayi. 

6 . 

Upaddutā tehi bhikkhū, mahāvihāravāsino; 

Mahāvihāraṃ chaḍḍetvā, malayaṃ rohaṇaṃ aguṃ. 

7 . 

Tena mahāvihāro’yaṃ, navavassāni chaḍḍito; 

Mahāvihāravāsīhi, bhikkhūhi āsi suññako. 

8 . 

‘‘Hoti assāmikaṃ vatthu, putuvisāmino’’iti; 

Rājānaṃ saññāpetvā so, thero dummati dummatiṃ. 

9 . 

Mahāvihāraṃ nāsetuṃ, laddhānumati rājato; 

Tathā kātuṃ manusse so, yojesi duṭṭhamānaso. 

10 . 

Saṅghamittassa therassa, sevako rājavallabho; 

Soṇāmacco dāraṇo ca, bhikkhavo ca alajjino. 

11 . 

Bhinditvā lohapāsādaṃ, sattabhūmaka muttamaṃ; 

Ghare nānappakāre ca, ito’bhayagiriṃ nayuṃ. 

12 . 

Mahāvihārā nītehi, pāsādehi bahūhi ca; 

Abhayagirivihāroyaṃ, bahupāsādako ahu. 

13 . 

Saṅghamittaṃ pāpamittaṃ, theraṃ soṇañca sevakaṃ; 

Āgamma subahuṃ pāpaṃ, akāsi so mahīpati. 

14 . 

Mahāsilāpaṭimaṃ so, pācinatissapabbatā; 

Ānetvā’bhayagirimhi, patiṭṭhāpesi bhūpati. 

15 . 

Paṭimāgharaṃ bodhigharaṃ, dhātusālaṃ manoramaṃ; 

Catusālañca kāresī, saṅkharī kukkuṭavhayaṃ. 

16 . 

Saṅghamittena therena, tena dāruṇakammunā; 

Vihāro so’bhayagiri, dassaneyyo ahu tadā. 

17 . 

Meghavaṇṇābhayo nāma, rañño sabbattha sākhako; 

Sakhā amacco kujjhitvā, mahāvihāranāsane. 

18 . 

Coro hutvāna malayaṃ, gantvā laddhamahabbalo; 

Khandhāvāraṃ nivesesi, duratissakavāpiyaṃ. 

19 . 

Tatrā’gataṃ taṃ sutvā, sahāyaṃ so mahīpati; 

Yuddhāha paccuggantvāna, khandhāvāraṃ nivesayi. 

20 . 

Sādhuṃ pānañca maṃsañca, labhitvā malayāgataṃ; 

‘‘Na sevissaṃ sahāyena, vinā raññā’’ti cintiya. 

21 . 

Ādāya taṃ sayaṃyeva, rattiṃ nikkhamma ekako; 

Rañño santikamāgamma, tamatthaṃ paṭivedayi. 

22 . 

Tenā’bhataṃ tena saha, vissattho paribhuñjiya; 

‘‘Kasmā coro ahu me tvaṃ, ‘‘iti rājā apucchitaṃ. 

23 . 

‘‘Tayā mahāvihārassa, nāsitattā’’ti abruvi; 

‘‘Vihāraṃ vāsayissāmi, khemametaṃ mamaccayaṃ. 

24 . 

Iccheva mabravī rājā, rājānaṃ so khamāpayi; 

Tena saññāpito rājā, nagaraṃyeva āgami. 

25 . 

Rājānaṃ saññapetvā so, meghavaṇṇābhayo pana; 

Raññā saha na āgañchi, dabbasambhārakāraṇā. 

26 . 

Valabhā bhariyā rañño, ekaṃ lekhakadhītikā; 

Mahāvihāranāsamhi, dukkhitaṃ taṃ vināsakaṃ. 

27 . 

Theraṃ mārāpayi kuddhā, saṃgahetvāna vaḍḍhakiṃ; 

Thūpārāmaṃ vināsetuṃ, āgataṃ duṭṭhamānasaṃ. 

28 . 

Mārāpetvā saṅghamitta-ttheraṃ dāruṇakārakaṃ; 

Soṇāmaccadāraṇañca, ghātayiṃsu asaññakā. 

29 . 

Ānetvā dabbasambhāraṃ, meghavaṇṇābhayo tu so; 

Mahāvihārenekāni, pariveṇāni kārayi. 

30 . 

Abhayenabhayo tasmiṃ, vūpasante tu bhikkhavo; 

Mahāvihāraṃ vāsesuṃ, āgantvāna tato tato. 

31 . 

Rājā mahābodhighare, pacchimāya disāya tu; 

Kāretvā loharūpāni, ṭhapāpesi duve tu so. 

32 . 

Dakkhiṇārāmavāsimhi, kuhake jimhamānase; 

Pasīditvā pāpamitte, tissatthere asaññate. 

33 . 

Mahāvihārasīmante , uyyāne jotināmake; 

Jetavanavihāraṃ so, vārayantopi kārayi. 

34 . 

Tato sīmaṃ samugghātuṃ, bhikkhusaṅghamayāciso; 

Adātukāmā taṃ bhikkhū, vihāramhā apakkamuṃ. 

35 . 

Idha sīmāsamugghātaṃ, parehi kariyamānakaṃ; 

Kopetuṃ bhikkhavo keci, nilīyiṃsu tahiṃ tahiṃ. 

36 . 

Mahāvihāro navamāse, evaṃ bhikkhūhi vajjito; 

‘‘Samugghātaṃ karimhā’’ti-pare bhikkhū amaññisuṃ. 

37 . 

Tato sīmāsamugghāte, byāpāre pariniṭṭhite; 

Mahāvihāraṃ vāsesuṃ, idhāgantvāna bhikkhavo. 

38 . 

Tassa vihāragāhissa, tissattherassa codanā; 

Antimavatthunā āsi, bhūtatthaṃ saṅghamajjhagā. 

39 . 

Vinicchiya mahāmacco, tathā dhammikasammato; 

Uppabbājesi dhammena, taṃ anicchāya rājino. 

40 . 

Soyeva rājā kāresi, vihāraṃ maṇihīrakaṃ; 

Tayo vihāre kāresi, devālayaṃ vināsiya. 

41 . 

Gokaṇṇaṃ erakāpillaṃ, kalandabrāhmaṇagāmake; 

Migagāmavihārañca, gaṅgasenakapabbataṃ. 

42 . 

Pacchimāya disāyātha, dhātusenañca pabbataṃ; 

Rājā mahāvihārañca, kokavātamhi kārayi. 

43 . 

Rūpārammavihārañca, cūḷaviṭṭañca kārayi; 

Uttarābhayasavhe ca, duve bhikkhūnupassaye. 

44 . 

Kālaveḷakayakkhassa, ṭhāne thūpañca kārayi; 

Dīpamhi jiṇṇakāvāse, bahū ca paṭisaṅkhari. 

45 . 

Saṅghattherasahassassa, sahassagghamadāsi so; 

Theradānañca sabbesaṃ, anuvassañca cīvaraṃ. 

46 . 

Annapānādidānassa, paricchedo na vijjati; 

Subhikkhatthāya kāresi, so’va soḷasa vāpiyo. 

47 . 

Maṇihīramahāvāpiṃ , jalluraṃ khāṇunāmakaṃ; 

Mahāmaṇiṃ kokavātaṃ, morakaparakavāpikaṃ. 

48 . 

Kubbāhakaṃ vāhakañca, rattamālakaṇḍakampi ca; 

Tissavaḍḍhamānakañca, veḷaṅgaviṭṭhikampi ca. 

49 . 

Mahāgallacīravāpiṃ, mahādāragallakampi ca; 

Kāḷapāsāṇavāpiñca, imā soḷasa vāpiyo. 

50 . 

Gaṅgāya pabbavavhaṃso, mahāmātiñca kārayi; 

Evaṃ puññamapuññañca, subahuṃ so upācinīti. 

51 . 

Asādhusaṅgamenevaṃ, yāvajīvaṃ subhāsubhaṃ; 

Katvā gato yathākammaṃ, so mahāsenabhūpati. 

52 . 

Tasmā asādhusaṃsaggaṃ, ārakā parivajjiya; 

Ahiṃ vā’si visaṃ khippaṃ, kareyya’tthahitaṃ budho. 

53 . 

Ahu rājā sirimegha-vaṇṇo tassa suto tato; 

Vandhātā viya lokassa, sabbasampattidāyako. 

54 . 

Mahāsenena pāpānaṃ, vasagena vināsite; 

Mahāvihāre sabbepi, sannipātiya bhikkhavo. 

55 . 

Upasaṅkamma vanditvā, nisinno pucchi sādaro; 

‘‘Pitarā saṅghamittassa, sahāyena vināsitaṃ. 

56 . 

Kiṃ kimevā’’ti āhaṃsu, bhikkhavo taṃ narissaraṃ; 

‘‘Sīmāyugghāṭanaṃ kātuṃ, vāyamitvāpi te pitā. 

57 . 

Nāsakkhi antosīmāyaṃ, bhikkhūnaṃ vijjamānato; 

Bhūmigabbhanilīnāhi, sattāsuṃ ettha bhikkhavo. 

58 . 

Amacco soṇāmacco ca, saṅghamitto ca pāpiyo; 

Rājānaṃ saññāpetvāna, apuññaṃ tena kārayuṃ. 

59 . 

Bhinditvā lohapāsādaṃ, sattabhūmakamuttamaṃ; 

Ghare nānappakāre ca, ito’bhayagiriṃ nayuṃ. 

60 . 

Māsake catubuddhehi, nivutthe cetiyaṅgaṇe; 

Vapāpesuñca duppaññā, passa bālasamāgamaṃ’’. 

61 . 

Taṃ sutvā pitukammaṃ so, nibbinno bālasaṅgame; 

Pitarā nāsitaṃ tattha, sabbaṃ pākatikaṃ akā. 

62 . 

Lohapāsādamagado’va, kāsi pāsādamuttamaṃ; 

Rañño mahāpanādassa, dassento viya bhūtale. 

63 . 

Pariveṇāni sabbāni, nāsitāni nivesayi; 

Bhoge ārāmikānañca, yathāṭhāne ṭhapesi so. 

64 . 

Pitarā paccayānañca, pacchinnattā vibuddhinā; 

Chiddāvāsaṃ ghanāvāsaṃ, vihāraṃ’kāsi buddhimā. 

65 . 

Kārite pitarā joti vanece’so vihārake; 

Kammaṃ vippakataṃ sabbaṃ, niṭṭhāpesi narissaro. 

66 . 

Therassā’tha mahindassa, samaṇindassa sununo; 

Sutvāna manujindo so, pavattiṃ sabbamādito. 

67 . 

Pasīditvā guṇe tassa, rājā dippapasādake; 

‘‘Issaro vata dīpassa, thero’’ iti vicintiya. 

68 . 

Paṭibimbaṃ suvaṇṇassa, katvā tammāṇa nissitaṃ; 

Pubbakattikamāsassa, pabbapakkhe tu sattame. 

69 . 

Dine netvā cetiyamba-thale therambasaññite; 

Tatraṭṭhame nivāsetvā, tato tu navame pana. 

70 . 

Mahāsenaṃ gahetvā so, devasenā samūpamaṃ; 

Orodhe nagare ceva, geharakkhaṇake vinā. 

71 . 

Laṃkādīpe ca sakale, sabbe ādāya bhikkhavo; 

Vissajjetvā manusse ca, nagare cārakaṭṭhite. 

72 . 

Paṭṭhapetvā mahādānaṃ, ayañcākhilapāṇinaṃ; 

Pūjaṃ sabbopahārehi, karonto ca anūpamaṃ. 

73 . 

Paccuggamanametassa, dīpasatthussa satthuno; 

Varaputtassa so katvā, devarājā’va satthuno. 

74 . 

Cetiyambathalā yāva, nagaraṃ sādhusajjayi; 

Maggaṃ vesālito yāva, sāvatthinagaraṃ yathā. 

75 . 

Vissajjetvā tahiṃ bhogaṃ, sabbaṃ therassa so pitā; 

Rājā moggaliputtassa, therassā’gamane viya. 

76 . 

Datvā tattha mahādānaṃ, kapaṇaddhivanibbake; 

Bhikkhavopi ca tosetvā, paccayehi catūhi’pi. 

77 . 

Therassā’gamane evaṃ, passatūti mahājane; 

Gahetvā taṃmahantena, sakkārena mahāyaso. 

78 . 

Tamhā oruyha so mahā, sayaṃ hutvā purecaro; 

Bhikkhavo cāpi katvāna, parivāre samantato. 

79 . 

Therassa bimbaṃ sovaṇṇaṃ, khirasāgaramajjhago; 

Sañjhā ghanaparikkhitto, hemameru’va sobhatha. 

80 . 

Vesālinagaraṃ suttaṃ, desetuṃ lokanāyako; 

Agamā evamevāti, dassesi ca mahājanaṃ. 

81 . 

Evaṃ karonto sakkāra-sammānaṃ so narāsabho; 

Nagarassa’ssa pācina-dvārapasse sayaṃkataṃ. 

82 . 

Upasaṅkamma sāyaṇhe, vihāraṃ sotthiyā karaṃ; 

Tīhaṃ tatthāpi vāsesi, bimbaṃ taṃ jinasununo. 

83 . 

Nagaraṃ sādhusajjetvā, tato dvādasame dine; 

Satthussā’dippavesamhi, puraṃ rājagahaṃ yathā. 

84 . 

Paṭimaṃ nīharitvā taṃ, vihāraṃ sotthiyā karaṃ; 

Nagare sāgarākāre, vattamāne mahāmahe. 

85 . 

Mahāvihāraṃ netvāna, temāsaṃ bodhiyaṅgaṇe; 

Nivāsetvā pavesetvā, teneva vidhinā puraṃ. 

86 . 

Rājagehasamīpamhi, pubbadakkhiṇakoṇake; 

Paṭibimbassa kāresi, tassa sādhunivesanaṃ. 

87 . 

Kāretvā iddhiyādīnaṃ, paṭimāyo visārado; 

Therena saha tatthe’va, nivesesi mahāpati. 

88 . 

Ārakkhaṃ paṭṭhapetvā, pūjāya ca paribbayaṃ; 

Anusaṃvaccharaṃ kātuṃ, evameva niyojayi. 

89 . 

Tassāṇamanurakkhantā , rājā tabbaṃsikā idha; 

Yāva’jjaparirakkhanti, taṃ vidhiṃ na vināsiya. 

90 . 

Pavāraṇādine netvā, vihāraṃ nagarā tato; 

Kātuṃ terasiyaṃ pūjaṃ, anuvassaṃ niyojayi. 

91 . 

Vihāre abhaye tissa-vasabhe bodhipādape; 

Silāvediñca kāresi, pākārañca manoharaṃ. 

92 . 

Navame tassa vassamhi, dāṭhādhātuṃ mahesino; 

Brāhmaṇīkāci ādiya, kāliṅgamhā idhānayi. 

93 . 

Dāṭhādhātussa vaṃsamhi, vuttena vidhasanaṃ; 

Gahetvā bahumānena, katvā sammā na muttamaṃ. 

94 . 

Pakkhiptvā karaṇḍamhi, visuddhaphalikumbhavhe; 

Devānaṃpiyatissena, rājavatthumhi kārite. 

95 . 

Dhammacakkavhaye gehe, vaḍḍhayittha mahīpati; 

Tato paṭṭhāya taṃ gehaṃ, dāṭhādhātugharaṃ ahu. 

96 . 

Rājā satasahassānaṃ, navakaṃ puṇnamānaso; 

Vissajjetvā tato’kāsi, dāṭhādhātu mahāmahaṃ. 

97 . 

Anusaṃvaccharaṃ netvā, vihāramabhayuttaraṃ; 

Tassa pūjāvidhiṃ kātu, meva rūpaṃ niyojayi. 

98 . 

Aṭṭhārasa vihāre ca, kārāpesi mahīpati; 

Anukampāya pāṇīnaṃ, vāpiyo ca thirodikā. 

99 . 

Bodhi pūjādi puññāni, appameyyāni kāriya; 

Aṭṭhavīsatime vasse, gabho so tassa yā gati. 

100 . 

Kumāro jeṭṭhatiso’tha, bhātā tassa kaniṭṭhako; 

Chattaṃ laṅghesi saṃkāyaṃ, dantasippamhi kovido. 

101 . 

Katvā kammāni catrāni, dukkarāni mahīpati; 

Sippāyatana metaṃ so, tikkhāpesi bahūjane. 

102 . 

Aṇatto pitunā’kāsi, iddhihi viya nimmitaṃ; 

Bodhisatta sarūpañca, rūpaṃ sādhu manoharaṃ. 

103 . 

Apasayañca pallaṅkaṃ, chattaṃ ratanamaṇḍapaṃ; 

Citradantamayaṃ kiñci, tassa kammaṃ tahiṃ tahiṃ. 

104 . 

Katvā so navavassāni, laṃkādīpānusāsanaṃ; 

Anekāni ca puññāni, yathākammamupāgami. 

105 . 

Buddhadāso tato tassa, putto āsi mahīpati; 

Guṇānaṃ ākaro sabba-ratanānaṃ’va sāgaro. 

106 . 

Sukhaṃ sabbapayogehi, karonto dīpavāsinaṃ; 

Rakkhamālakamandaṃ’va, puraṃ vassavaṇo dhanī. 

107 . 

Paññā puññaguṇūpeto, visuddhkaruṇālayo; 

Tathā dasahi rājūnaṃ, dhammehi samugāgato. 

108 . 

Catasso agati hitvā, kārayanto vinicchayaṃ; 

Janaṃ saṅgahavatthūhi, saṅgahesi catūhipi. 

109 . 

Cariyaṃ bodhisattānaṃ, dassento sakkhipāṇinaṃ; 

Pitā’va putte so satte, anukampittha bhūpati. 

110 . 

Daḷidde dhanadānenā-kāsi puṇṇamanorathe; 

Sukhite sabbabhogānaṃ, jīvitassa ca guttiyā. 

111 . 

Sādhavo saṅgahenā’tha, niggahena asādhavo; 

Gilāne vejjakammena, saṅgahesi mahāpati. 

112 . 

Atheka divasaṃ rājā, hatthikkhandhavaraṃ gato; 

Tissavāpiṃ nahānattaṃ, gacchamāno mahāpathe. 

113 . 

Addase’kaṃ mahānāgaṃ, kucchiroga samappitaṃ; 

Puttabhāga vihārassa, passe vammikamatthake. 

114 . 

Uttāna mudare rogaṃ, dassetuṃ gaṇḍasaññitaṃ; 

Nipannaṃso’tha cintesi, tato rogīti nicchayaṃ. 

115 . 

Atho’ruyha mahānāgaṃ, mahānāga samīpago; 

Evamāha mahānāgo, mahānāgamanāgavā. 

116 . 

‘‘Kāraṇaṃ te mahānāga, ñātamāgamane mayā; 

Kumhe khalu mahātejā, khippaṃ kuppitasīlino. 

117 . 

Tasmā phusitvā taṃ kammaṃ, kātuṃ sakkā na te mayā; 

Aphusitvāpi no sakkā, kinnukātabbametthī’ti. 

118 . 

Evaṃ putte phaṇindo so, kevalaṃ phaṇamattano; 

Bilassa’nto pavesetvā, nippajjittha samāhito. 

119 . 

Athe’na mupasaṅkamma, ucchaṅgagatamattano 

Satthaṃ gahetvā phāletvā, udaraṃ tassa bhogino. 

120 . 

Nīharitvā tato dosaṃ, katvā bhesajja muttamaṃ; 

Sappaṃ taṃ taṅkhaṇeneva, akāsi sukhitaṃ tadā. 

121 . 

Attāna mevaṃ thomesi, ‘‘mahākāruññataṃ mama; 

Tiracchānāpi jāniṃsu, sādhu rajjanti me kataṃ. 

122 . 

Disvā sukhitamattānaṃ, pannagoso mahīpatiṃ; 

Pūjetuṃ tassa pādāsi, mahagghaṃ maṇimattano. 

123 . 

Silāmayāya sambuddha-paṭimāya akārayi; 

Miṇiṃ taṃ nayanaṃ rājā, vihāre abhayuttare. 

124 . 

Ekopi bhikkhu bhikkhanto, gāmamhi thusavitthike; 

Sukkhaṃ bhikkhaṃ labhitvāna, khīrabhikkhāya sañcaraṃ. 

125 . 

Khīraṃ sappāṇakaṃ laddhā, paribhuñjittha kucchiyaṃ; 

Pāṇakā balavo hutvā, udaraṃ tassa khādisuṃ. 

126 . 

Tato so upasaṅkamma, taṃ nivedesi rājino; 

Rāha ‘‘jāto sulo’yaṃ, kadā hāresi kīdisaṃ. 

127 . 

So āha’’ thusavitthimhi, gāme khīrena bhojane; 

Bhutte’ti rājā aññāsi, khīraṃ sappāṇakaṃ’’iti. 

128 . 

Tadeva asso ekopi, sirāvedha tikicchiyo; 

Rājā tassa sirāvedhaṃ, katvā ādāya lohitaṃ. 

129 . 

Pāyetvā samaṇaṃ āha, muhuttaṃ vītināmaya; 

‘‘Assalohitamaṇa’’nti, taṃ sutvā samaṇovami. 

130 . 

Pāṇakā lohiteneva, nikkhamiṃbhu sukhī ahu; 

Bhikkhuṃ rājā nivedesi, kucchimevaṃ panattano. 

131 . 

‘‘Ekasatthapahārena , pāṇakā samaṇo hayo; 

Katā arogā sammame, vejjakamma maho’’iti. 

132 . 

Pivanto toyameko hi, 

Deḍḍubhaṇḍaṃ majāniya; 

Ajjhoharitadā āsi, 

Tato jāto’ti deḍḍubho. 

133 . 

Anto tu ditthatuṇḍena, tena dukkhena pīḷito; 

Rājānaṃ magamā rājā, nidānaṃ tassa pucchiya. 

133 . 

Anto tu ditthatuṇḍena, tena dukkhena pīḷito; 

Rājānaṃ magamā rājā, nidānaṃ tassa pucchiya. 

134 . 

Aentā sappo’ti viññāya, sattāhamupavāsiya; 

Sunhātasu vilittañca, sayane sādhu santhate. 

135 . 

Sayāpesi tato so’ti, niddāya mukhamattano; 

Vivaritvā tadā sutto, tato tassa mukhantike. 

136 . 

Maṃsapesiṃ ṭhapāpesi, sarajjuṃ tassa niggato; 

Gandhena taṃ ḍaṃsitvāna, anto visitumārabhi. 

137 . 

Rajjuyā’tha gahetvāna, samākaḍḍhika pāṇiyaṃ; 

Udake pātayitvāna, idaṃ vacanamabravi. 

138 . 

‘‘Vejjo ahosi sammāsa-mbuddhassa kira jīvako; 

Kammaṃ vijjati lokassa, kataṃ kiṃtena dukkaraṃ. 

139 . 

Īdisaṃ kasirāso’pi, kammaṃ natthe’ttha saṃsayo; 

Sabbādarena kubbanto, aho puñño dayo mama. 

140 . 

Tathā helloligāmamhi, caṇḍāli muḷhagabbhiniṃ; 

Jātaṃ sattasu vāresu, sagabbhaṃ sukhitaṃ akā. 

141 . 

Vātabodhena eko’pi, bhikkhu uṭṭhāpito ahu; 

Gopānasī gatetamhi, dukkhāmocesi buddhimā. 

142 . 

Pivantassāpi maṇḍūka, jībayuttaṃ jalaṃ lahuṃ; 

Nāsikā bilato gantvā, bījamāruyha matthakaṃ. 

143 . 

Bhijjitvā āsi maṇḍūko, so vuddho tattha gacchati; 

Meghassā’gamane tena, so’nibbajjati māṇavo. 

144 . 

Phāletvā matthakaṃ rājā, maṇḍūkamapanīya so; 

Kapālāni ghaṭetvāna-kāsi pākatikaṃ khaṇe. 

145 . 

Hitatthaṃ dīpāvāsinaṃ, gāme gāme mahīpati; 

Kāretvā vejjasālāyo, vajje tattha niyojayi. 

146 . 

Sabbesaṃ vajjasatthānaṃ, katvā sāratthasaṅgahaṃ; 

Ṭhapesi vejje dīpassa, tikicchatthamanāgate; 

Yojesi vejja mekekaṃ, rājā gāma dvipañcake. 

147 . 

Adā visaddha khettānaṃ, vejjānamupajīvanaṃ; 

Vejjehatthīnamassānaṃ, balassa ca niyojayi. 

148 . 

Piṭṭhasappinamanvānaṃ, sālāyo ca tahiṃ tahiṃ; 

Kāresi saha bhogena, sālāyo ca mahāpathe. 

149 . 

Niccamassosi saddhammaṃ, sakkatvā dhammabhāṇake; 

Dhammabhāṇakavaṭṭañca, paṭṭhapesi tahiṃ tahiṃ. 

150 . 

Sāṭakantarato katvā, sattha vaṭṭiṃ mahādayo; 

Diṭṭhe diṭṭhe pamocesi, dukkhamhā dukkhite jane. 

151 . 

Atheka divasaṃ rājā, rājābharaṇa maṇḍito; 

Saddhiṃ gacchati senāya, devehi viya vāsavo. 

152 . 

Taṃ disvā sirisobhagga-maggaṃ pattaṃ mahī patiṃ; 

Rājiddhihi virājantaṃ, baddhavero bhavantare. 

153 . 

Kuṭṭhi eko pakuppitvā, haṭṭhenāhaniyā’vatiṃ; 

Pothento tañca pothento, bhūmiṃ kattarayaṭṭhiyā. 

154 . 

Akkosesi anekehi, akkosavacanehi ca; 

Vippakāraṃmimaṃ disvā, dūrato’va mahīpati. 

155 . 

‘‘Nāhaṃ sarāmi sattassa, kassā’pi katamappiyaṃ; 

Pubbaverī ayaṃ jātu, nibbāpessāmitaṃ’’ iti. 

156 . 

Aṇāpesi samīpaṭṭhaṃ, purisaṃ ‘‘gaccha kuṭṭhino; 

Amukassā’bhijānāhi, cittācāra’’nti so tato. 

157 . 

Sahāyo viya kuṭṭhissa, samīpamhi nisīdiya; 

‘‘Ruṭṭho kimatthaṃ bho tva’’nti, pucchi sabbamavoca so. 

158 . 

‘‘Dāso me buddhadāso’yaṃ, rājāhu puññakammunā; 

Avamaññāya maṃ mayhaṃ, parato to yāti hatthinā. 

159 . 

Jānāpessāmi attānaṃ, katipāhena soyadi; 

Hatthaṃ me eti kāretvā, sabbaṃ dāsāna niggahaṃ. 

160 . 

No ce hatthaṃ mamā’yāti, māretvā galalohitaṃ; 

Pivissāmi na sandeho, na cireneva passasi’’. 

161 . 

So gantvā narapālassa, pavattiṃ taṃ nivedayi; 

‘‘Pubbaveri mamāyanti, nicchinitvā mahāmati. 

162 . 

Vino detumupāyena, puttaṃveranti verino; 

‘‘Sādhu saṅgaṇutaṃ tva’’nti, purisaṃ taṃ niyejayi. 

163 . 

So kuṭṭhimupasaṅkamma, sahāyo piya āhataṃ; 

‘‘Rājānaṃ taṃ vināsetuṃ, cetetvā kālamettakaṃ. 

164 . 

Alabhanto sahāyaṃ me, nāsakkhi tassa ghātane; 

Laddhātumhe nayissāmi, matthakaṃ me manorathaṃ. 

165 . 

Etha gehe vasitvā me, hotha me anuvattakā; 

Ahameva’ssa nāsemi, katipāhena jīvitaṃ. 

166 . 

Iti vatvāna taṃ kuṭṭhaṃ, netvā so gharamattano; 

Sunhāta suvilittañca, nivatthasukhumambaraṃ. 

167 . 

Subhuttamadhurāhāraṃ, yobbanitthikathādaraṃ; 

Sayāpesi manuññamhi, sayane sādhu santhate. 

168 . 

Ete neva niyāmena, katipāhaṃ nīvāsiya; 

Ñatvā taṃ jātavissāsaṃ, sukhitaṃ piṇitindriyaṃ. 

169 . 

‘‘Rañño dinna’’nti vatvāna, khajjabhojjādikaṃ adā; 

Dvattikkhattuṃ nisedhetvā, tena’jjhiṭṭho namaggahi. 

170 . 

Bhūpālena kamenā’si, vissattho’tiva bhūmipo; 

Matoti sutvā tassā-si hadayaṃ phalitaṃ dvidhā. 

171 . 

Evaṃ roge tikicchesi, rājā sārīramānase; 

Ṭhapesi vejje dīpassa, tikacchattha manāgate. 

172 . 

Pañcavīsatihatthena, pāsāde nopasobhitaṃ; 

Mahāvihāremoravha-pariveṇamakārayi. 

173 . 

Samaṇaṃ goḷapānuñca, adā gāmadvayaṃ tahiṃ; 

Dhammaghāsaka bhikkhūnaṃ, bhoge kappiyakārake. 

174 . 

Vihāre pariveṇe ca, sampanna catupaccaye; 

Vāpiyo dānasālāyo, paṭimāyoca kārayi. 

175 . 

Tasseva rañño rajjamhi, mahādhammakathīyati; 

Suttāni parivattesi, sīhaḷāyaniruttiyā. 

176 . 

Abhīti puttā tassā’suṃ, sūrāviraṅgarūpino; 

Asītiyā sāvakānaṃ, nāmakāyipadassanā. 

177 . 

Sāriputtādināmehi, puttehi parivārito; 

Buddhadāso sasambuddha-rājāviya virocatha. 

178 . 

Evaṃ katvā hitaṃdīpa-vīsīnaṃ tidivaṃ gato; 

Vasse ekūnatiṃsamhi, buddhadāso narādhipo. 

179 . 

Tato jeṭṭhasuto tassa, upatisso’si bhūpati; 

Sabbarājaguṇopeso, niccasīlo mahādayo. 

180 . 

Dasāpuññakriyāhitvā, dasapuññakriyā’dīyi; 

Rājadhammeca pūresi, rājapāramitā dasa. 

181 . 

Gaṇhi saṅgahavatthūhi, cathūhi ca catuddisaṃ; 

Mahāpāḷimhi dāpesi, rājārājānubhojanaṃ. 

182 . 

Uttaramhi disābhāge, cetiyamhā tu maṅgalā; 

Thūpañca paṭimāgehaṃ, paṭimañcā’pi kārayi. 

184 . 

Karonto tañca so rājā, mākhijjantu janā iti; 

Kārāpesi kumārehi, dāpetvā guḷakaṇḍulaṃ. 

185 . 

Rājuppalavhayaṃ gijjha-kūṭaṃ pokkharapāsayaṃ; 

Vālāhassañca ambuṭṭhiṃ, goṇḍigomamhi vāpikaṃ. 

186 . 

Vihāraṃ khaṇḍarājiñca, vāpiyo ca thirodikā; 

Appamāṇāni puññāni, kārāpesi tahiṃ tahiṃ. 

187 . 

Vassāmānepi so vasse, sayane sannisinnako; 

Kevalaṃ pariṇāmesi, rattiṃ ‘‘khedo janassī’’ti. 

188 . 

Ñatvā amacco taṃ netvā, uyyānaṃ jādayīgharaṃ; 

Evaṃ paṭicca attānaṃ, dukkhaṃ nākāsi pāṇinaṃ. 

189 . 

Kāle tassā’sī dukkhitta-rogadukkhehi pīḷito; 

Dīpo dīpo pamopāpa-tamaso so sumānaso. 

190 . 

Bhikkhū pucchittha’’kiṃbhante, dubbhikkhādibhayaddite; 

Loke lokahitaṃ natthi, kataṃ kiñci mahesīnā. 

191 . 

Gahghārohaṇasuttassa, uppattiṃtassa niddisuṃ; 

Sutvā taṃ sabbasovaṇṇaṃ, bimbaṃ sambuddhadhātuno. 

192 . 

Katvā satthusilāpattaṃ, sodakaṃ pāṇisampuṭe; 

Ṭhapetvā tassa te rūpa-māropetvā mahārathaṃ. 

193 . 

Sayaṃ sīlaṃ samādāya, samādetvā mahājanaṃ; 

Mahādānaṃ pavattetvā, abhayaṃ tambapāṇinaṃ. 

194 . 

Alaṅkatvā ca nagaraṃ, devalokamanoharaṃ; 

Dīpavāsīhi sabbehi, bhikkhūhi parivārito. 

195 . 

Otarittha mahāvīthiṃ, bhikkhū tattha samāgatā; 

Bhaṇantā ratanaṃ suttaṃ, siñcamānā jalaṃ tathā. 

196 . 

Rājagehantike vīti-magge pākārasantike; 

Vicariṃsu tiyāmante, kurumānā padakkhiṇaṃ. 

197 . 

Bhijjamāne’ruṇe vassi, mahāmegho mahītale; 

Rogāturāca sabbepi, sukhitākaṃsu ussavaṃ. 

198 . 

‘‘Yadā dubbhikkharogādi-bhayaṃ dīpamhi hessati; 

Evameva karontū’’ti, niyojesi narādhipo. 

199 . 

Āruḷho cetiyaṃ kunta-kipillādimavekkhiya; 

Pucchitvā morapiñcena, ‘‘saṇikaṃ yantuvanaṃti ca. 

200 . 

Saṅkhaṃ sodakamādāya, caratā’sanadhovane; 

Dakkhiṇaparitoṇamhi, kāretvā rājagehato. 

201 . 

Uposathagharaṃ buddha-paṭimāgeha meva ca; 

Pākārena parikkhittaṃ, uyyānañca manoramaṃ. 

202 . 

Cātuddasiṃpañcadasiṃ, yā ca pakkhassa aṭṭhamī; 

Pāṭihāriyapakkhañca, aṭṭhaṅgasamupāgataṃ. 

203 . 

Uposathaṃsamādāya, sāpadānaṃ tahaṃ vasī; 

Yāvajīvañca so bhuñji, mahāpāḷimhi bhojanaṃ. 

204 . 

Carantocakalandāna muyyāne bhattamattano; 

Katvā nivāpaṃ dāpesi, tadajjāpi ca vattati. 

205 . 

Coraṃ vajjamupanītaṃ, disvā saṃviggamānaso; 

Chavaṃ susānaṃ ānetvā, khipitvā lohakumbhiyaṃ. 

206 . 

Datvā dhamaṃ palāpetvā, coraṃ rattiyamuggate; 

Sūriye kujjhito coraṃ-viyajhāpayi taṃ chavaṃ. 

207 . 

Akā dīpamhi sabbesaṃ, cetiyānaṃ mahāmahaṃ; 

Thūpārāme ca thūpassa, hemacumbaṭakañcukaṃ. 

208 . 

Dvācattālīsavassāni, katvā vañcuṃkhaṇampiso; 

Katvā puññamupāgañchi, devarājasahabyataṃ. 

209 . 

Rañño tassa kaniṭṭhena, mahānāmena vallabhā; 

Devī satthaṃ nipātetvā, tamaṭhānamhi mārayi. 

210 . 

Pabbajitkā kaniṭṭho so, jīvamānamhi bhātari; 

Hate rājini bhītāya, āvattitvā’si bhūpati. 

211 . 

Mahesiṃattano’kāsi, mahesiṃ bhātughātiniṃ; 

Gilānasālā kāresi, mahāpāḷiñca vaḍḍhayi. 

212 . 

Lohadvāra ralaggāma-koṭipassavanavhaye; 

Tayo vihāre katvā’dā, bhikkhūnamabhayuttare. 

213 . 

Vihāraṃ kārayitvāna, dhumarakkhamhi pabbate; 

Mahesiyā nayenā’dā, bhikkhūnaṃ theravādīnaṃ. 

214 . 

Navakammañca jiṇṇesu, vihāresu sakārayi; 

Dānasīlarato vatthu-pūjako ca ahu sadā. 

215 . 

Bodhimaṇḍasamīpamhi, jāto brohmaṇamāṇavo; 

Vijjāsippakalāvedī, tīsu vedesu pārago. 

216 . 

Sammāviññātasamayo, sabbavādavisārado; 

Vādatthi jambudīpamhi, āhiṇḍanto pavādiko. 

217 . 

Vihāramekaṃ āgamma, rattiṃ pātañjalaṃ mataṃ; 

Parivattesi sampuṇṇa-padaṃ suparimaṇḍalaṃ. 

218 . 

Tattheko revatonāma, mahāthero vijāniya; 

‘‘Mahāpañño ayaṃ sattho, dametuṃ vaṭṭatī’’ti so. 

219 . 

‘‘Ko nu gadrabharāvena, viravanto’’ti abravi; 

‘‘Gadrabhānaṃ rave atthaṃ, kiṃ jānāsī’’ti āhataṃ. 

220 . 

‘‘Ahaṃ jāne’’ti vuttoso, otāresi sakaṃ mataṃ; 

Vuttaṃ vuttaṃ viyākāsi, virodhampi ca dassayi. 

221 . 

‘‘Tenahi tvaṃ sakavāda-motārehī’’ti codito; 

Pāḷimāhā’bhidhammassa, atthamassa na so’migā. 

222 . 

Āha kasse’samanto’ti, buddhamanto’ti sobravi; 

‘‘Dehi me ta’’nti vuttehi, ‘‘gaṇhu pabbajjataṃ’’iti. 

223 . 

Mantatthī pabbajitvāso, uggaṇhi piṭakattayaṃ; 

‘‘Ekāyano ayaṃ maggo’’, iti pacchā tamaggahi. 

224 . 

Buddhassa viya gambhīra-ghosattātaṃ viyākaruṃ; 

‘‘Buddhaghoso’’ti ghosohi, buddho viya mahītale. 

225 . 

Tattha ñāṇodayaṃ nāma, katvā makaraṇaṃ tadā; 

Dhammasaṅgaṇīyā’kāsi, kacchaṃ so aṭṭhasāliniṃ. 

226 . 

Patittaṭṭhakathañceva , kārāmārabhibuddhimā; 

Taṃ disvā revato thero, idaṃ vacanamabruvi. 

227 . 

Pāḷimattaidhānitaṃ, natthi aṭṭhakathā idha; 

Tathācariyavādā ca, bhinnarūpā na vijjare. 

228 . 

Sīhaḷāṭṭhakathā suddhā, mahindena matīmatā; 

Saṃgītittayamāruḷaṃ, sammāsambuddhadesitaṃ. 

229 . 

Sāriputtādigītañca, kathāmaggaṃ samekkhiya; 

Ekā sīhaḷabhāsāya, sīhaḷesu pavattati. 

230 . 

Taṃ tattha gantvā sutvā taṃ, māgadhānaṃ niruttiyā; 

Parivattesi sā hoti, sabbalokahitā vahā. 

231 . 

Evaṃ vutto pasanno so, nikkhamitvā tatoimaṃ; 

Dīpamāgā imasseva, raññokāle mahāmati. 

232 . 

Mahāvihāraṃ sampatto, vihāraṃ sabbasādhūnaṃ; 

Mahāpadhānagharaṃ gantvā, saṅghapālassa santikā. 

233 . 

Sīhaḷaṭṭhakathā suddhā, theravādañca sabbaso; 

‘‘Dhammasāmissa esova, adhippāyo’’ti nicchiya. 

234 . 

Tattha saṅghaṃ samānetvā, ‘‘kātumaṭṭhakathāmama; 

Potthake detha sabbe’’ti, āha vīmaṃsituṃ sataṃ. 

235 . 

Saṅgho gāthādvayaṃ tassā-dāsi ‘‘sāmattiyaṃ tava; 

Ettha dassehi taṃ disvā, sabbe demā’’ti potthake. 

236 . 

Piṭakattayamettheva, saddhimaṭṭhakathāya so; 

Visuddhimagga nāmākā, saṅgahetvā samāsato. 

237 . 

Tato saṅghaṃ samuhetvā, sambuddhamatakovidaṃ; 

Mahābodhisamīpamhi, so taṃ vācetumārabhi. 

238 . 

Devatā tassa nepuññaṃ, pakāsetuṃ mahājane; 

Chādesuṃ potthakaṃso’yi, dvattikkhattumpi taṃ akā. 

239 . 

Vācetuṃ tatiye vāre, potthake samudāhaṭe; 

Potthakadvayamaññampi, saṇṭhāpesuṃ tahiṃ marū. 

240 . 

Vācayiṃsu tadābhikkhū, potthakattaya mekato; 

Ganthato atthato cāpi, pubbāparavasena vā. 

241 . 

Theravādehi pāḷihi, padehi byañjanehi ca; 

Aññatthattamahūneva, potthatthakesupi tīsupi. 

242 . 

Atha ugghosayi saṅgho, tuṭṭhahaṭṭho tisesato; 

‘‘Nissaṃsayā’yaṃ metteyyo’’, iti vatvā punappunaṃ. 

243 . 

Saddhimaṭṭhakathāyā’dā, potthake piṭakattaye; 

Ganthakāre vasanto so, vihāre durasaṅkare. 

244 . 

Parivattesi sabbāpi, sīhaḷaṭṭhakathā tadā; 

Sabbesaṃ mūlabhāsāya, māgadhāya niruttiyā. 

245 . 

‘‘Sattānaṃ sabbabhāsānaṃ, sā ahosi hitāvahā; 

Theriyā cariyāsabbe, pāḷiṃviya tamaggayhaṃ. 

246 . 

Atha kattabbakiccesu, gahetu pariniṭṭhitiṃ; 

Vandituṃ so mahābodhiṃ, jambudīpamupāgami. 

247 . 

Sutvā dvāvīsavassāni, mahānāmo mahāmahiṃ; 

Katvā puññāni citrāni, yathā kammamugāgami. 

248 . 

Sabbe’pe te dharaṇīpatayo maccumaccetumante, 

No sakkhiṃ sūpacitasukhabalāsādhu sampannabhogo; 

Evaṃ sabbe nidhanavasagā honti sattā’ti niccaṃ, 

Rāgaṃ sammā vinayatudhane jīvite cāpi dhīmā. 

Sujanappasādasaṃvegatthāya kate mahāvaṃse 

Pañcarājako nāma 

Sattatiṃsatimo paricchedo. 

Aṭṭhatiṃsatima pariccheda 

Dasarājako 

1 . 

Mahānāma suto āsi, damiḷī kucchisambhavo; 

Sotthiseno, tathāsaṅgho-dhītā cā’si mahesiyā. 

2 . 

Sotthiseno tadā rajjaṃ, patvā saṅghayanāsito; 

Tasmiṃyeva dine bheriṃ, carāpetvā tadā tu sā. 

3 . 

Attano sāmikassadā, chattaggāhakajantuno; 

Chattaggāhakavāpiṃ so, katvā saṃvacchare mato. 

4 . 

Atha macco mahāpañño, sahāyo tassa taṃ mataṃ; 

Antovatthumhi jhāpetvā, vīhicoraṃ mahābalaṃ. 

5 . 

Rajjayoggoti cintetvā, katvā taṃ bhūpatiṃ raho; 

Antoyeva nivāsetvā, rājā rogāturo iti. 

6 . 

Yasaṃ rajjaṃ vicāresi, chaṇe patte mahājanā; 

Rājā ce atthi amhehi, saddhiṃ metūti ghosayuṃ. 

7 . 

Taṃ sutvā narapālo so, sabbalaṅkāramaṇḍito; 

Samānaṃte mahānāge, nesayoggā mamā’tiso. 

8 . 

Dāṭṭhādhātugharaṭhāne, suvā nāgaṃ samādisi; 

Rañño āṇāti vutte so, agā āruyha taṃ puraṃ. 

9 . 

Katvā padakkhiṇaṃ gantvā, pācinadvārato bahi; 

Paṭhame cetiyaṭhāne, dhātunāgaṃ samappayi. 

10 . 

Mahācetittaye hatthi-pākāre’kāsi toraṇaṃ; 

Mittaseno bahuṃ puññaṃ, katvā vassena so cuto. 

11 . 

Mittasenaṃ raṇe hantvā, damiḷo paṇḍunāmako; 

Āgato paratīramhā, laṅkārajjamakārayi. 

12 . 

Janā kulīnā sabbepi, rohaṇaṃ samupāgatā; 

Oragaṅgāya isseraṃ, damiḷā eva kappayuṃ. 

13 . 

Ye subhassa balaṭṭhassa, bhītāmoriyavaṃsajā; 

Balāyitvā narāvāsaṃ, kappayiṃsu tahiṃ tahiṃ. 

14 . 

Tesamaññatamo nandi-vāpi gāme kuṭimbako; 

Dhātusenavhayo āsi, dāṭhānāmo ca taṃ suto. 

15 . 

Gāme ambilayāgumhi, vasaṃ putte duve labhi; 

Dhātusenaṃ silātissa-bodhiṃca sampajātike. 

16 . 

Mātuso dariyo tesaṃ, saddho pabbajja vattati; 

Dīghasandakatāvāse, dhātusenāpi māṇavo. 

17 . 

Santike tassa pabbajja-rukkhamūlamhi ekadā; 

Sajjhāyati pavissittha, megho nāgotupassiya. 

18 . 

Parikkhipitvā bhogehi, chādayitvā phaṇena ca; 

Potthakañca kumārañca, rakkhitaṃ passi mātulo. 

19 . 

Sīse ākiri saṅkāraṃ, tassa ruṭṭho paroyati; 

Tasmiṃ cittaṃ na dūsesi, tampi disvāna mātulo. 

20 . 

Uttamo vata’yaṃ satto, rājā hessati nicchayaṃ; 

Rakkhitabbo’ti ādāya, taṃ vihāramupāgato. 

21 . 

Goṇisādi vihāre’yaṃ, kattabbo nītimā iti; 

Sikkhāpesi kumāraṃ taṃ, paṇḍuko taṃ vijāniya. 

22 . 

Gaṇhathetantipesesi, sevake tassārattiyaṃ; 

Disvāna supinaṃ thero, nīharittha kumārakaṃ. 

23 . 

Tasmiṃ nikkhantamattamhi, sevakaṃ parivāriya; 

Pariveṇe na passiṃsu, tato nikkhamma te ubho. 

24 . 

Dakkhiṇasmiṃ disābhāge, goṇa nāmaṃ mahānadiṃ; 

Patvā sampuṇṇamaṭṭhaṃsu, gantukāmāpi vegasā. 

25 . 

Yathā nadiyaṃ vāreti, amhe taṃ tvampi vāraya; 

Vāpiṃgahetvā etthe’ti, vatvā thero tadā nadiṃ. 

26 . 

Otaritthakumārena, saddhiṃ disvāna te ubho; 

Nāgarājā tadā eko, piṭṭhiṃ pādāsi tena so. 

27 . 

Uttaritvā kumāraṃ taṃ, netvā paccantamāvasaṃ; 

Laddhā khīrodanaṃ sutvā, sesaṃ pattena tassa’dā. 

28 . 

Cittakārena theramhi, bhattaṃ pakkhippa bhūmiyaṃ; 

Bhuñji theropi taṃ jāni, bhuñja te yaṃ mahiṃ iti. 

29 . 

Paṇḍurājāpi katvāna, rajjaṃ vassamhi pañcame; 

Cuto putto pipārindo, tatiyo tassa bhātuko. 

30 . 

Kaṇiṭṭho khuddapārindo, kubbaṃ rajjaṃ mahāmahiṃ; 

Dhātusenānuge sabbe, viheṭhesi mahājane. 

31 . 

Saṅgahetvā jane sādhu-seno yujjittha rājinā; 

So soḷasahi vassehi, puññapāpakaromato. 

32 . 

Niritaro tato āsi, rājāmāsadvayena taṃ; 

Dhātuseno vināsesi, tena katvā mahāhavaṃ. 

33 . 

Hate tasmiṃ mahīpāle, dāṭhiyo damiḷo tato; 

Rājā vassattha ye hutvā, dhātusenahatotato. 

34 . 

Piṭṭhiyo damiḷo satta-māsena nidhanaṃ gato; 

Dhātusenena yujjhitvā, vaṃso pacchijji dāmiḷo. 

35 . 

Athā’si rājālaṅkāyaṃ, dhātuseno irādhipo; 

Bhātarā saha dīpamhi, damiḷe dīpaghātake. 

36 . 

Upāyehi anekeyi, ekavīsappamāṇake; 

Khandhavāre nivesetvā, katvā yuddhamasesato. 

37 . 

Sodhetvā mediniṃ sādhu, katvā ca sukhitaṃjanaṃ; 

Sāsanañca yathāṭhāne, ṭhapesi paranāsitaṃ. 

38 . 

Damiḷe ye’nuvattiṃsu, kulīnā kulagāmavā; 

Te maṃ vā sāsanaṃ vā no, rakkhiṃsū’ti pakuppiya. 

39 . 

Tesaṃ gāme gahetvāna, gāme svākāsirakkhake; 

Rohaṇā’gamma te sabbe, kulīnā tamupaṭṭhahuṃ. 

40 . 

Tesaṃ sakkārasammānaṃ, yathāyogamakāsi so; 

Amacce attano dukkha-sahāyecā’bhi tosayi. 

41 . 

Bandhāpetvā mahāgaṅgaṃ, kedāre’kā thirodake; 

Mahāpāḷamhi bhikkhūnaṃ, sālibhattañca dāpayi. 

42 . 

Paṅgurogā turaṭṭānaṃ, sālāyokāsi buddhimā; 

Kāḷavāpiṃca gaṇhitvā, bandhi goṇaṃ mahānadiṃ. 

43 . 

Mahāvihāraṃ katvāna, pantiyuttamanākulaṃ; 

Tathā bodhigharañceva, dassaneyya makārayi. 

44 . 

Bhikkhavo paritosetvā, paccayehi catūhipi; 

Dhammāsoko’va sokāsi, saṅgahaṃ piṭakattaye. 

45 . 

Aṭṭhārasavihāre ca, theriyāna makārayi; 

Sampannabhoge dīpamhi, aṭṭhārasa ca vāpiyo. 

46 . 

Kāḷavāpī vihāro ca, koṭipassāvanāmako; 

Dakkhiṇa girināmo ca, vihāro vaḍḍhamānako. 

47 . 

Paṇṇavallakabhūto ca, bhallātakasanāmako; 

Pāsāṇasinne desamhi, dhātuseno ca pabbato. 

48 . 

Maṃ gano thūpaviṭṭhi ca, dhātusenopi uttare; 

Pācina kambaviṭṭhi ca, tathā antarame giri. 

49 . 

Antāḷi dhātuseno ca, kassapiṭṭhika pubbako; 

Rohaṇedāyagāmo ca, sālavāṇo vibhīsano. 

50 . 

Vihāro bhallivāṇo ca, aṭṭhārasanaruttamo; 

Pādūlakaṃ hambalaṭṭhi, mahādatthādivāpi yo. 

51 . 

Khuddake ca vihāreso, aṭṭhārasanaruttamo; 

Vāpīyo ca tathākatvā, tesameva tu dāpayi. 

52 . 

Pañcavīsati hatthañca, mayūrapariveṇakaṃ; 

Haritvā’kāsipāsāda-mekavīsati hatthakaṃ. 

53 . 

Kumārasenassa’petvā, pubbabhogaṃ visodhayi; 

Kāḷavāpimmibhāgaddhaṃ, khettānañca satadvayaṃ. 

54 . 

Loha pāsadake jiṇṇe, navakammamakārayi; 

Mahāthūpesu chattāni, tīsu jiṇṇāni kārayi. 

55 . 

Devānaṃpiyatissena, kataṃ bodhimahaṃ viya; 

Sinhānapūjaṃ bodhissa, varabodhissa kārayi. 

56 . 

Dhāvanā lobhanāvāyo, tattha pūjesi soḷasa; 

Alaṅkāraṃ munindassa, abhisekañca kārayi. 

57 . 

Mahābodhi patiṭṭhānā, oraṃ laṅkāya bhūmipā; 

Yāva dvādasamaṃ vassaṃ, bodhipūjamakārayuṃ. 

58 . 

Mahāmahindattherassa , kāretvā paṭibimbakaṃ; 

Therassā’lāhanaṃ netvā, kātuṃ pūjaṃ mahārahaṃ. 

59 . 

Datvā sahassaṃ dīpetuṃ, dīpavaṃsaṃ samādisi; 

Ṭhitānaṃ tattha bhikkhūnaṃ, dātuñcāṇāpayiguḷaṃ. 

60 . 

Bhikkhussa attano sīse, saṅkārokiraṇaṃ saraṃ; 

Lābhaṃ nādāsi vutthassa, pariveṇassa attano. 

61 . 

Phātikammaṃ bahuṃ’kāsi, vihāre abhayuttare; 

Silāsatthussa kāresi, mandirañca samaṇḍapaṃ. 

62 . 

Buddha dāsakatenette, naṭṭhe’nagghamaṇi dvayaṃ; 

Akāsi nettaṃ satthussa, raṃsi cūḷāmaṇiṃtathā. 

63 . 

Maṇihi ghananīlehi, kesā vattaṃ sumuttamaṃ; 

Hemapaṭṭaṃ tathevuṇṇa-lomaṃ sovaṇṇa cīvaraṃ. 

64 . 

Pādajālaṃ suvaṇṇassa, padumaṃ dīpamuttamaṃ; 

Nānārāgambaraṃ tattha, pūjayittha asaṃkhiyaṃ. 

65 . 

Akāsi paṭimā gehe, bahumaṅgalacetiye; 

Bodhisatte tathā’kāsi, kāḷaselassa satthuno. 

66 . 

Upasumbhavhayassāpi, lokanāthassa kārayi; 

Raṃsīcūḷāmaṇiñceva, abhisekavhayassa ca. 

67 . 

Buddhabimbassa kāresi, pubbe vuttaṃ piḷandhanaṃ; 

Vāmapassamhi bodhissa, bodhisattagharaṃ tathā. 

68 . 

Metteyyassa ca kāresi, sabbaṃ rājapiḷandhanaṃ; 

Samantā yojane tassa, tadā rakkhañca yojayi. 

69 . 

Kārāpesi vihāresu, dhāturājavhapantiyo; 

Tathā satasahassena, mahābodhigharaṃ varaṃ. 

70 . 

Thūpāramamhi thūpassa, pūjaṃ jiṇṇavisodhanaṃ; 

Dāṭhā dhātugharecāpi, jiṇṇassa paṭisaṅkharaṃ. 

71 . 

Dāṭhādhātukaruṇḍañca, raṃsiñca ghanakoṭṭimaṃ; 

Mahagghamanisaṃkiṇṇaṃ, suvaṇṇa padumāni ca. 

72 . 

Dāṭhādhātumhi pūjesi, pūjācākā asaṅkhiyā; 

Cīvarādīni dāpesi, bhikkhūnaṃ dīpavāsinaṃ. 

73 . 

Kārāpetvā vihāresu, navakammaṃ tahiṃ tahiṃ; 

Pākāre ca gharetvā’kā, sudhākammaṃ manoharaṃ. 

74 . 

Mahācetittaye katvā, sudhākammaṃ mahārahaṃ; 

Suvaṇṇachattaṃ kāresi, tathā vajiracumbaṭaṃ. 

75 . 

Mahāvihāre pāpena, mahāsenena nāsite; 

Vasisuṃ dhammarucikā, bhikkhū cetiyapabbate. 

76 . 

Katvā ambatthalaṃ thera-vādānaṃ dātu kāmako; 

Yācito tehi tesaṃ’va, adāsi dharaṇī pati. 

77 . 

Dātu paṭhānanāvañca, kāretvā kaṃsalohajaṃ; 

Dānavaṭṭaṃ pavattesi, ambaṇebhi dvipañcahi. 

78 . 

Anto bahi ca kāretvā, nagarassa jinālaye; 

Paṭimāyo ca pūjesi, dhammāsokasamo’samo. 

79 . 

Tassa puññāni sabbāni, vatthu paṭipadaṃ naro; 

Ko hi nāma samatthoti, mukhamattaṃ nidassitaṃ. 

80 . 

Tassa puttaduve āsuṃ, kassapo bhinnamātiko; 

Samānamātiko ceva, moggallāno mahabbalo. 

81 . 

Tathā pāṇasamā ekā, duhitā ca manoramā; 

Bhāgineyyassa pādāsi, senāpaccañca tañca so. 

82 . 

Vinā dosena tāḷesi, kasāyūrusu so’pitaṃ; 

Rājā disvāna duhitu-vatthaṃ lohitamakkhitaṃ. 

83 . 

Ñatvā taṃ mātaraṃ tassa, naggaṃ jhapesi kujjhiya; 

Tatoppabhutiso baddha-vero saṅgamma kassapaṃ. 

84 . 

Rajje netaṃ palobhetvā, bhinditvā pituantare; 

Saṅgahetvā janaṃ java-gāhaṃ gāhāpayī patiṃ. 

85 . 

Ussāpesi tato chattaṃ, kassapo pitupakkhiye; 

Vināsetvā jane laddha-sabbapāpasahāyako. 

86 . 

Moggallāno tato tena, 

Kātukāmo mahāhavaṃ; 

Aladdha balatāya’gā, 

Jambudīpa balatthiko. 

87 . 

Mahārajja vināsena, viyogena ca sūnuno; 

Baddhanāgāravāsena, dukkhitampi durādhipaṃ. 

88 . 

Dukkhāpetumapaññoso, āha kassaparājakaṃ; 

Nidhi rājakulerāja-gutta te pitarā iti. 

89 . 

Ne’ti gutte na jānāsi, cittametassa bhūmipa; 

Moggallānassa kāpeti, nidhiṃsoti tadabrūvi. 

90 . 

Sutvā taṃ kupito dūte, pāhesī pitusantikaṃ; 

Ācikkhatu nidhiṭhāna-miti vatvā narādhamo. 

91 . 

Māretu amhe pāpassa, tassupāyo’ti cintiya; 

Tuṇhī ahosi te gantvā, rājakassa nivedayuṃ. 

92 . 

Tato’tīva pakuppitvā, pesayittha punappunaṃ; 

Sādhu disvā sahāyamme, nhatvāna kāḷavāpiyaṃ. 

93 . 

Parissāmīti cintetvā, āha dūte sace mamaṃ; 

Kāḷavāpiṃsamāpeti, sakkā ñātunti te gatā. 

94 . 

Rañño āhaṃsu rājāpi, tuṭṭhahaṭṭho dhanatthiko; 

Pesesi dūte datvāna, rathaṃ jiṇṇena vājinā. 

95 . 

Evaṃ gacchati bhūpāle, pājento rathiko rathaṃ; 

Khādanto lājamassāpi, kiñci mattaṃ adāsi so. 

96 . 

Taṃ khāditvā pasīditvā, tasmiṃ pāṇamadā tadā; 

Moggallānassa taṃ kātuṃ, saṅgahaṃ dvāranāyakaṃ. 

97 . 

Evaṃ sampattiyo nāma, calā vijjullatopamā; 

Tasmā tāsu pamajjeyya, ko hi nāma sacetano. 

98 . 

Rājā etītisutvāna, thero so tassa soha do; 

Laddhā māsodanaṃ maṃsaṃ, sāṇuṇañca varaṃ saraṃ. 

99 . 

Rājā roceti etanti, gopayitvā upāvisi; 

Gantvā rājāpi vanditvā, ekamantamupāvisī. 

100 . 

Evaṃ nisinnā sampatta-rajjā viya ubhopi te; 

Aññamaññā’bhilāpena, nibbāpesuṃ mahādaraṃ. 

101 . 

Bhojayitvāna taṃ thero, ovaditvā anekadhā; 

Appamāde niyojesi, dassetvā lokadhammataṃ. 

102 . 

Tato vāpī mupagamma, oggayhitvā yathā sukhaṃ; 

Nhayitvā pivitvā ca, āhevaṃ rājasevake. 

103 . 

Ettakaṃ me dhanaṃ bho’ti, sutvā taṃ rājasevakā; 

Āparitvā puraṃrañño, nivedesuṃ nirissaro. 

104 . 

Dhanaṃ rakkhati puttassa, dīpe bhindati mānuse; 

Jīvanto’yaṃtī kujjhitvā, āṇāpesi camūpatiṃ. 

105 . 

Mārehi pitaraṃ meti, diṭṭhā piṭṭhīti verino; 

Haṭṭhatuṭṭho tiruṭṭhoso, sabbālaṅkaramaṇḍito. 

106 . 

Rājānamupasaṅkamma, purato ca’ssa caṅkami; 

Rājādisvā ca cintesi, pāpiyo’yaṃ mataṃ mama. 

107 . 

Kāyaṃ viya dukkhāpetvā, narakaṃ hetu micchati; 

Rosuppādena tasseva, kiṃpuremi manorathaṃ. 

108 . 

Iti mettāyamāno taṃ, āha senāpatiṃ pati; 

Moggallāne tvayiceva, ekacitto ahaṃ iti. 

109 . 

Hasaṃcālesi sīsaṃso, disvā taṃ jānibhūpati; 

‘‘Nūna māreti ajjā’’ti, tadā sāhasikopi so. 

110 . 

Naggaṃ katvāna rājānaṃ, sasaṅkhalika bandhanaṃ; 

Puratthābhimukhaṃ katvā, antobandhiya bhittiyaṃ. 

111 . 

Mattikāya vilimpesi, evaṃ disvāpi paṇḍito; 

Ko hi rajjeyya bhogesu, jīvitepi yasepi vā. 

112 . 

Dhātuseno narindo so, evaṃ puttahato gato; 

Aṭṭhārasahi vassehi, devarājassa santikaṃ. 

113 . 

Kāḷavāpī mayaṃ rājā, kārāpento samāhitaṃ; 

Passitvā bhikkhumetantu, vuṭṭhāpetuṃ samādhito. 

114 . 

Asakkonto khipāpesi, paṃsuṃ bhikkhussa matthake; 

Sandhiṭṭhiko vipākoyaṃ, tassa kammassa dīpito. 

115 . 

Dasāpite rājavarā sabhogā, 

Upāgamuṃ maccumukhaṃ sabhovā; 

Aniccataṃ bhogavato dhane ca, 

Disvā sapañño vibhavaṃ icche. 

Sujanappasādasaṃvegatthāya kate mahāvaṃse 

Dasarājako nāma 

Aṭṭhatiṃsatiemā paricchedo. 

Ekūnacattālīsatima pariccheda 

Rājadvayadīpano 

1 . 

Tato kassapanāmo so, pāpako narapālako; 

Assa go pañcasūdañca, pesayitvāna bhātikaṃ. 

2 . 

Mārāpetuṃ asakkonto, bhīto sīhagiriṃ gato; 

Durārohaṃ manussehi, sodhāpetvā samantato. 

3 . 

Pākārena parikkhippa, sīhākārena kārayi; 

Tattha nisseṇi gehāni, tena taṃ nāmako ahū. 

4 . 

Saṃharitvā dhanaṃ tattha, nidahitvā sugopitaṃ; 

Attano nihitānaṃ so, rakkhaṃ datvā tahiṃ tahiṃ. 

5 . 

Katvā rājagharaṃ tattha, dassaneyyaṃ manoramaṃ; 

Dutiyālakamandaṃva, kuverova tahiṃ vasi. 

6 . 

Migāro nāma kāresi, senāpati sanāmakaṃ; 

Pariveṇaṃ tathāgeha-mabhisekajinissa ca. 

7 . 

Tassābhisekaṃ yācitvā, silāsambuddhato’dhiraṃ; 

Aladdhāsāmi no rajje, jānissāmīti saṇṭhahi. 

8 . 

Hutvā vippaṭisārī so, attanā katakammanā; 

Muccissāmi kataṃ nu’ti, puññaṃ kāsi anappakaṃ. 

9 . 

Mahā vatthuni kāresi, dvāresu nagarassa so; 

Ambuyyāne ca kāresi, dīpe yojana yojane. 

10 . 

Issarasamaṇārāmaṃ, kāretvā pubbavatthuto; 

Adhikaṃ bhogagāme ca, adhikaṃ tassa dāpayi. 

11 . 

Bodhi uppalavaṇṇā ca, tassāsuṃ dhītaro duve; 

Vihārassa’ssa kāresi, nāmaṃ tāsañca attano. 

12 . 

Dente tasmiṃ na icchiṃsu, samaṇā theravādino; 

‘‘Pitughātissa kamma’’nti, lokagārayha bhīruno. 

13 . 

Dātukāmosa tesaṃ’va, sambuddha paṭimāya’dā; 

Bhikkhave adhivāsesuṃ, bhogo no satthuno iti. 

14 . 

Kathā niyyanti uyyāne, samīpe pabbatassa so; 

Kārāpesi vihāraṃ so, tesaṃ nāmo tato ahu. 

15 . 

Adā dhammarucinaṃ taṃ, sampatta catupaccayaṃ; 

Vihārañceva uyyānaṃ, disābhāgamhi uttare. 

16 . 

Bhattaṃ sanīrapakkaṃ so, bhuñjitvā dinnamitthiyā; 

Sappiyuttaṃ manuññehi, sūpehi abhisaṅkhataṃ. 

17 . 

Manuññamidamayyānaṃ, dassamevanti tādisaṃ; 

Bhattaṃ pādāsi bhikkhūnaṃ, sabbesañca sacīvaraṃ. 

18 . 

Uposathamadhiṭṭhāsi, appamaññañca bhāvayi, 

Samādiyi dhutaṅge ca, likhāpesi ca potthake. 

19 . 

Paṭimādāna sālādiṃ, kārāpesi anappakaṃ; 

Bhito so paralokamhā, moggallānā ca vattati. 

20 . 

Tato aṭṭhārase vasse, moggallāno mahābhaṭo; 

Ādesena nigaṇṭhānaṃ, dvādasaggasahāya vā. 

21 . 

Jambudīpā idhāgamma, dese ambaṭṭhakolake; 

Kuḷārī nāme bandhittha, vihāre balasañcayaṃ. 

22 . 

Rājā sutvā gahetvā taṃ, bhañjissāmiti nikkhami; 

Nemittehi na sakkāti, vadantepi mahābalo. 

23 . 

Moggallānopi sannaddha balo sūrasahāya vā; 

Gacchanto surasaṅgāmaṃ, devo viya sujampati. 

24 . 

Aññamaññaṃ upāgamma, bhinnavelāva sāgarā; 

Ārabhiṃsu mahāyuddhaṃ, balakāyā ubhopi te. 

25 . 

Kassapo purato disvā, mahantaṃ kaddamāsayaṃ; 

Gantumaññena maggena, parivattesi dantinaṃ. 

26 . 

Disvā taṃ sāmikono’yaṃ, palāyati bhaṇe iti; 

Balakāyo pabhijjittha, ‘‘diṭṭhaṃ piṭha’’nti ghosayuṃ. 

27 . 

Moggalāna balārājā, chetvā nikaraṇena so; 

Sīsaṃ ukkhipiyā’kāsaṃ, churikaṃ kosiyaṃ khipi. 

28 . 

Katvā’ḷāhana kiccaṃ so, tassa kamme pasīdiya; 

Sabbaṃso dhanamādāya, āgañchi nagaraṃ varaṃ. 

29 . 

Bhikkhū sutvā pavattiṃ taṃ, sunivatthā supārutā; 

Sammajjitvā vihārañca, aṭṭhaṃsu paṭipāṭiyā. 

30 . 

Mahāmeghavanaṃ patvā, devarājāva nandanaṃ; 

Mahāsena nivattetvā, hatthipākārato bahi. 

31 . 

Upasaṅkamma vanditvā, saṅghe tasmiṃ pasīdiya; 

Chattattena saṅghaṃ pūjesi, saṅgho tasseva taṃ adā. 

32 . 

Taṃ ṭhānaṃ chattavaḍḍhīti, vohariṃsu tahiṃ kataṃ; 

Pariveṇampi taṃ nāmaṃ, ahosi puramāgato. 

33 . 

Vihāre dvepi gantvāna, saṅghaṃ tatthā’bhivandiya; 

Pāpuṇitvā mahārajjaṃ, lokaṃ dhammena pālayi. 

34 . 

Kuddho nīhari dāṭhaṃso, ghātakaṃ pituno mama; 

Anuvattitvā maccāti, tena rakkhasa nāma vā. 

35 . 

Atirekasahassaṃ so, amaccānaṃ vināsayi; 

Kaṇṇanāsādi chedesi, pabbājesi tathā bahū. 

36 . 

Tato sutvāna saddhamma-mupasanno sumānaso; 

Mahādānaṃ pavattesi, megho viya mahītale. 

37 . 

Phussapuṇṇamīyaṃ dāna-manuvassaṃ pavattayi; 

Tato paṭṭhāya taṃ dānaṃ, dīpe ajjāpi vattati. 

38 . 

Sopi sārathiko lāja-dāyako piturājino; 

Ānetvā pitusande saṃ, moggallānassa dassayi. 

39 . 

Taṃ disvā paridevitvā, pituno pema mattanī; 

Vaṇṇetvā tassa pādāsi, dvāranāyakataṃ vibhū. 

40 . 

Senāpati migārohi, nivedetvā yathā vidhiṃ; 

Abhiseka jinassā’kā, abhisekaṃ yathāruciṃ. 

41 . 

Sīhā’cale daḷhanāmaṃ, dāṭhā koṇḍaññakampi ca; 

Vihāraṃ dhammarucinaṃ, sāgalinañca dāpayi. 

42 . 

Pabbatantu vihāraṃso, katvā therassa dāpayi; 

Mahānāmasanāmassa, dīghasaṇḍa vihārake. 

43 . 

Rājinināmakañceva, katvā bhikkhunupassayaṃ; 

Adā sāgalikānaṃ so, bhikkhunīnaṃ mahāmati. 

44 . 

Lambakaṇṇakagottopi, dāṭhā pabhuti nāmako; 

Kassapassa upaṭhāne, koci nibbinna mānaso. 

45 . 

Gantā me reliyaṃ vaggaṃ, 

Vāsaṃ tattheva kappayi; 

Ahosi putto tasseko, 

Silākā loti pissuto. 

46 . 

Sopi kassapato bhīto, ñātakena saha’ttano; 

Moggallānena gantvāna, jambudīpatalaṃ ito. 

47 . 

Bodhipaṇḍavihārampi, pabbajjaṃ samupāgato; 

Karonto saṅghakiccāni, sādaro so supesalo. 

48 . 

Ammaṃ saṅghassa pādāsi, saṅgho tasmiṃ pasīdiya; 

Āha’mba sāmaṇero’ti, tena taṃ nāmako ahu. 

49 . 

So kesadhātuvaṃsamhi, vuttena vidhinā tato; 

Kesadhātuṃ labhitvāna, tassa rajje idhā’nayi. 

50 . 

Tassa katvāna sakkāraṃ, gahetvā kesa dhātuyo; 

Mahagghe nidahitvāna, karaṇḍe phalikumbhavhe. 

51 . 

Dīpaṅkarassa nāthassa, paṭimāya ghare vare; 

Vaḍḍhetvā parihārena, mahāpūjaṃ pavattayi. 

52 . 

Mātulaṃ bhariyañca’ssa, katvā sovaṇṇayaṃ tahiṃ; 

Ṭhapesi paṭimāyo ca, assa bimbañca cārukaṃ. 

53 . 

Kesadhātukaraṇḍañca , chattaṃ ratanamaṇḍapaṃ; 

Sāvakaggayuṃgaṃ vāḷa-bījaniñca sakārayi. 

54 . 

Parihārañca tassa’dā, rājā adhikamattano; 

Silākāḷa masiggāhaṃ, katvā rakkhāya yojayi. 

55 . 

Asiggāhasilākāḷo, iti tenā’si vissuto; 

Bhaginiñca’ssa pādāsi, saddhiṃ bhogena bhūmipo. 

56 . 

Vutto’yamati saṅkhepo, vitthāro pana sabbaso; 

Kesadhātukavaṃsamhā, gahetabbo vibhāvinā. 

57 . 

Bandhitvā sāgarā rakkhaṃ, dīpañca kāsinibbhayaṃ; 

Dhammakammana sodhesi, sadhammaṃ jinasāsanaṃ. 

58 . 

Senāpatisa nāmaṃ’kā, padhānaghara muttaro; 

Katvā’ṭṭhārasame vasse, so puññāni khayaṃ gato. 

59 . 

Kassapato jito atibali puññakkhaye saṅkhate; 

Jetuṃ no visahittha maccumupagaṃ so yevadāsoviya; 

Tasmā maccubalaṃ nihacca sukhino hessanti medhāvino; 

Nibbānaṃ paramaccutaṃ sivapadaṃ pattabbamattaññunā. 

Sujanappasāda saṃvegatthāya kate mahāvaṃse 

Rājadvayadīpano nāma 

Ekūnacattālīsatimo paricchedo. 

Cattālīsatima pariccheda 

Aṭṭharājako 

1 . 

Tassaccaye kumārādi-dhātusenoti vissuto; 

Ahu tassa suto rājā, devarūpo mahābalo. 

2 . 

Kārite pitarā’kāsi, vihāre navakammakaṃ; 

Kāretvā dhammasaṅgītiṃ parisodheti sāsanaṃ. 

3 . 

Santappesi mahāsaṅghaṃ, paccayehi catūhipi; 

Katvā puññāni’nekāni, navame hāyane’tigā. 

4 . 

Tittiseno suto tassa, rājā hutvā anekadhā; 

Katvā puññāni rajjaṃ taṃ, māsampi navame jahi. 

5 . 

Sivo taṃ mātulo hantvā, hutvā rājā anappakaṃ; 

Puññaṃ katvo’patissena, pañcavīsa dine hato. 

6 . 

Upatisso tato āsi, rājā hantvāna sīvakaṃ; 

Moggallānassa bhaginī, sāmiko dhajinīpati. 

7 . 

Rājā ṭhānantarādīhi, katvāna janasaṅgahaṃ; 

Sīlākāḷassa pādāsi, saha bho kanadhīvaraṃ. 

8 . 

Eko putto ahu rañño, upatissassa kassapo; 

Sasoḷasa sahāyehi, sūro sūpehi saññuto. 

9 . 

Eka vuttisahāyehi, dānamāna mahādhano; 

Dhammaṭṭho vīriyājīvi, sādhu jeṭṭhapacāyako. 

10 . 

Silā kāḷotato rajja-lobhavañcita mānaso; 

Dakkhiṇaṃ malayaṃ gantvā, saṅgaṇhitvā mahā balaṃ. 

11 . 

Vilumpamāno paccanti, sampatto nagarantikaṃ; 

Taṃ sutvā kassapo jeṭṭho, varamāruyha kuñjaraṃ. 

12 . 

Assā setvāna pitaraṃ, samādāya sahāyake; 

Nikkhamma nagarā gacchi, silākālassa dassanaṃ. 

13 . 

Evaṃ satta’ṭṭha vāresu, palāto līnavuttiko; 

Hatthe katvā upāyena, dese pācina pacchime. 

14 . 

Yujjhituṃ puna pācina-tissa pabbatamāgami; 

Kassapopi sahāyehi, saddhimāruyha dantinaṃ. 

15 . 

Tattha gantvā palāpetvā, coraṃ pabbatamatthakaṃ; 

Āropesi mahānāgaṃ, tenā’si girikassapo. 

16 . 

Mānatthaddho silākāḷo, bhiyyo raṭṭhaṃ pabhindiya; 

Sabbaṃ hatthagataṃ katvā, ajeyya balavāhano. 

17 . 

Āgamma nagaraṃ rundhi, satthāhaṃ rājasevakā; 

Yujjhitvā viralā āsuṃ, tato cintesi kassapo. 

18 . 

Ete nagararodhena, sabbe bhijjanti pāṇino; 

Parihīnaṃ balaṃ rājā, andhako ca mahallako. 

19 . 

Merukandarake katvā, mātaraṃ pitarañca me; 

Aṅgahetvā balaṃ pacchā, coro niggaṇhi yo iti. 

20 . 

Rattiyaṃ so sahāye ca, rājasādhanamevaca; 

Ādāya pitaro ceva, malayaṃ gantumārabhi. 

21 . 

Tadā maggamajānantā, sammūḷā maggadesakā; 

Nagarassa samīpeva, sambhamiṃsu ito tato. 

22 . 

Silākāḷo pavattiṃ taṃ, sutvā saṅgamma vegasā; 

Parivāresi saṅgāmo, tattha bhiṃsanako ahu. 

23 . 

Devāsuraraṇākāre, vattamāne mahāhave; 

Patitesu sahāyesu, sīdamāne mahāgaje. 

24 . 

Hatthārohassa datvā, chinditvā sīsamattano; 

Puñchitvā lohitaṃ katvā, kosiyaṃ asi puttikaṃ. 

25 . 

Hatthikumbhe ubho hatthe, ṭhapetvāna avatthari; 

Upatissopi taṃ sutvā, sokasallāhato mari. 

26 . 

Evaṃ diyaḍḍhavassena, upatisse divaṃgate; 

Rājā’hosi silākāḷo, pubbanāmena ekato. 

27 . 

Taṃ ambasāmaṇerādi-silākāḷoti voharuṃ; 

Titthaṃ terasavassāni, dipaṃ dhammena pālayi. 

28 . 

Mahāpāḷimhi dāpesi, paccagghaṃ rājabhojanaṃ; 

Vejjasālāsu bhoge ca, vaḍḍhesi janatāhito. 

29 . 

Anvahaṃ pūjayi bodhiṃ, paṭimāyo ca kārayi; 

Sabbesaṃ dīpavāsīnaṃ, bhikkhūnaṃ’dā ticīvaraṃ. 

30 . 

Māghātaṃ kārayidīpe, sabbesaṃyeva pāṇinaṃ; 

Ānitaṃ attanā kesa-dhātuṃ sammā apūjayi. 

31 . 

Raheradakavārañca, adāsi abhayuttare; 

Puratthimā therīyānaṃ, vihārakunthanāma so. 

32 . 

Ānetvā āsanaṃ tattha, ṭhapesi dumarājake; 

Yāvajīvaṃ pavattesi, puññakammamasaṅkhiyaṃ. 

33 . 

Moggallāno tathā dāṭhā, pabhuti co’patissako; 

Putto tassā’sumaggassa, desaṃ datvā puratthimaṃ. 

34 . 

Datvā ṭhānantarañcādi-pādasaññaṃ visajjayi; 

Gantvā tattha vasāhīti, sopi gantvā tahiṃ vasi. 

35 . 

Ṭhānaṃ malayarājaggaṃ, desaṃ datvāna dakkhiṇaṃ; 

Rakkhaṇatthaṃ samuddassa, majjhimaṃ tu niyojayi. 

36 . 

Upatissaṃ tu vāsesi, santikeyeva attano; 

Visesena mamāyanto, yūnaṃ kalyānadassanaṃ. 

37 . 

Tassa dvādasame vasse, ito kāsi puraṃ gato; 

Dhammātu midhā’nesi, tato vāṇija māṇavo. 

38 . 

Rājā disvā’samattho so, dhammādhammavicāraṇe; 

Hemasaññāya dīpamhi, patanto salabho viya. 

39 . 

Buddhadhammoti saññāya, taṃ gahetvāna sādhukaṃ; 

Katvā sakkārasammānaṃ, gehe rājagharantike. 

40 . 

Ṭhapetvā anuvassaṃ tu, netvā jetavanaṃ mahaṃ; 

Kātuṃ kāresi cārittaṃ, hitaṃ mantvāna pāṇinaṃ. 

41 . 

Evaṃ katvā silākāḷo, puññakammamanappakaṃ; 

Patte terasame vasse, yathākammamupāgami. 

42 . 

Dāṭhappabhutiko rajjaṃ, gahetvā bhātaraṃsakaṃ; 

Akkamoti nivārentaṃ, mārāpesi vibuddhiko. 

43 . 

Moggallāno’tha taṃ sutvā, appattaṃ rajjamaggahi; 

Akāraṇe me māresi, kaṇiṭṭhaṃ dhammavādīnaṃ. 

44 . 

Kārāpessāmahampajja, rajjanti parikuppiya; 

Samādāya mahāsenaṃ, agārāhera pabbataṃ. 

45 . 

Rājāpi sutvā sannaddha-balakāyo karindake; 

Pabbate siviraṃ bandhi, moggallāno nisammataṃ. 

46 . 

Sāparādhāna te me vā, manussā dīpavāsino; 

Ekasmiñca mate rajja-mubhinnaṃyeva nosiyā. 

47 . 

Tasmā aññena yujjhantu, ubhoyeva mayaṃ idha; 

Hatthiyuddhaṃ karomāti, rañño pesesi sāsanaṃ. 

48 . 

Sopi sādhūti vatvāna, baddhapañcāyudho gajaṃ; 

Āruyha munino māro viya otthari tāvade. 

49 . 

Moggallānopi sannaddho, āruyha karīnaṃ varaṃ; 

Tatthā’go aññamaññaṃ te, pāpuṇiṃsu mahāgajā. 

50 . 

Saddo sūyittha saṅghaṭṭe, asanirāva sannibho; 

Dantaghātena uṭṭhāsi, jālā vijjullatā viya. 

51 . 

Sañjhāghanasabhāgā’suṃ, gajā lohitamakkhitā; 

Moggallānagajāviddho, raññoosakki kuñjaro. 

52 . 

Rājā ārabhi taṃ disvā, chindituṃ sīsamattano; 

Moggallāno’tha vandanto, yāci’me’vaṃ kirīiti. 

53 . 

Yācamānepi somānaṃ, mānento chindikandharaṃ; 

Chaḍḍesi chahi so rajjaṃ, māsehi divasehi ca. 

54 . 

Moggallāno tato rājā, āsi dīpe mahābalo; 

Mātulañca paṭiccemaṃ, cūlanāmena voharuṃ. 

55 . 

Āsādhāraṇakāveyyo, vatthuttaya parāyaṇo; 

Dānasaṃyama soceyyo, soraccādiguṇālayo. 

56 . 

Dānena piyavācāya, atthassa cariyāya ca; 

Samānattassabhāvena, saṅgahesi mahājanaṃ. 

57 . 

Piṇḍapātavihārehi, bhesajjacchādanehi ca; 

Bhikkhusaṅghañhi saṅgaṇhi, dhammikāya ca guttiyā. 

58 . 

Atirekāya pūjāya, pūjetvā dhammabhāṇake; 

Piṭake tīṇi vācesi, saddhimaṭṭhakathāya so. 

59 . 

Kumāre upalāletvā, nivāpena yathāruciṃ; 

Sajjhāpesi sadā dhammaṃ, dhammadīpo mahāmati. 

60 . 

Dhammadīpañca so katvā, kuñjarasekhareni sā; 

Dhammāvāsāne vācesi, puramhi purisuttamo. 

61 . 

Bandhāpesi kadambañca, nadiṃpabbatamajjhato; 

Pattapasāṇavāpiñca, dhanavāpiṃ garitaraṃ. 

62 . 

Gaṇhāpesi sadīghāyu-hetu kammanti sādaro; 

Likhāpesi ca saddhammaṃ, vatthupūjañca kārayi. 

63 . 

Lokaṃ so anukampitvā, mātāputtaṃva orasaṃ; 

Datvā bhutvā yathākāmaṃ, vasse vīsatime mari. 

64 . 

Mahesī tassa ghātetvā, visayogena ñātake; 

Puttaṃ rajje’bhisiñcitvā, sayaṃ rajjaṃ vicārayi. 

65 . 

Tathābhisitto so kitti-sirimegho narādhipo; 

Tipupattehi chādesi, dumindadharamādito. 

66 . 

Kapaṇaddhivaṇibbānaṃ, mahādānaṃ pavattayi; 

Maggapālo tathākāro, ahu sabbopabhogiyo. 

67 . 

Mahesī sā sadā āsi, padhānā sabbakammasu; 

Rajjaṃ tassā’si teneva, heṭṭhupariyavattikaṃ. 

68 . 

Rājāpādā mahāmaccā’-hesuṃ lañcaparāyanā; 

Dubbale ca viheṭhesuṃ, balī jānapadā narā. 

69 . 

Silākāḷassa kālamhi, gāme saṅgillanāmake; 

Bhayavasīvhayo poso, ahu moriyavaṃsajo. 

70 . 

Ahosi putto sīvassa, aggabodhi sanāmako; 

Bhāgineyyopi tassāsi, mahānāgoti vissuto. 

71 . 

Bhāgineyo mahānāgo, aggabodhi ca sundaro; 

Uḷārajjhāsayattā so, mahānāgo mahabbalo. 

72 . 

Hitvā kassakakammāni, corakammamakā vane; 

Godhaṃ laddhāna pesesi, mātulāniya santikaṃ. 

73 . 

Godhaṃ disvā’vasā ñatvā, dhaññapacchimapesayi; 

Kammārassā’pi pesesi, sasaṃ sopi tathevakā. 

74 . 

Bījaṃ bhaginī māyāci, bījagāhañca tassa sā; 

Dāsañca ñatvā pesesi, annapānādinā raho. 

75 . 

Tadā dubbhikkhakālamhi, eko mantadharo naro; 

Bhikkhālābhāya saddhehi, bhikkhuvesena bhikkhati. 

76 . 

Taṃ gāmaṃ pavisitvā so, aladdhā kiñci bhojanaṃ; 

Abhibhūto jighacchāya, kampamāno nigacchati. 

77 . 

Taṃ disvā karuṇāyanto, mahānāgo mahādayo; 

Pattamādāya gāmanta-māhiṇḍitvāpi sabbaso. 

78 . 

Yāgumattampi nālattha, tato uttarasāṭakaṃ; 

Datvā āhari āhāraṃ, so taṃ bhutvā pasīdiya. 

79 . 

Rajjārahamimaṃ dīpe, karissāmīti cintiya; 

Tamādāya khaṇenā’gā, gokaṇṇakamahaṇṇavaṃ. 

80 . 

Atha tattha nisīditvā, sañjapanto yathāvidhiṃma; 

Mantonā’nesi nāgindaṃ, phussapuṇṇamarattiyaṃ. 

81 . 

Mahānāgaṃ phusāhīti, mahānāgaṃ niyojayi; 

So bhīto purime yāme, āgataṃ taṃ na sambhusī. 

82 . 

Tathā majjhimayāmepi, pacchime pana naṅgale; 

Gahetvā khipi tīheva, aṅgulīhi sataṃ chupi. 

83 . 

So taṃ byākāsi taṃ ditvā, sabalaṃ me parissamaṃ; 

Tīhi rājūhi yujjhitvā, catutthaṃ tvaṃ nighātiya. 

84 . 

Vuḍḍho tīṇeva vassāni, rājā hutvā na jīvasi; 

Tathā hessanti rājāno, tayo te vaṃsajā narā. 

85 . 

Gantvā sevassu rājānaṃ, pacchā passasi mekhalaṃ; 

Iti vatvāna pesesi, sopi gantvā narissaraṃ. 

86 . 

Passitvā tamupaṭṭhāsi, rājā rohaṇakammikaṃ; 

Taṃ akāsi taduṭṭhānaṃ, bhaṇḍamāhari so bahuṃ. 

87 . 

Rājā tasmiṃ pasīditvā, andhasenāpativhayaṃ; 

Datvā ṭhānantaraṃ tassa, gantuṃ tattheva yojayi. 

88 . 

Bhayasīvassa puttañca, bhāgineyyañca attano; 

Ādāya gantvā taṃ desaṃ, parivattesi sabbaso. 

89 . 

Paccekabhogaṃ katvāna, rohaṇaṃ tattha so vasaṃ; 

Dāṭhappabhūtinā kātuṃ, yuddhaṃgantvā mahabbalo. 

90 . 

Moggallānabhayā gantvā, rohaṇañca tahiṃ vasī; 

Sutvā kittisirīmeghavaṇṇa-rañño rajje samañjasaṃ. 

91 . 

Rajjaṃ gahetuṃ kāloti, sīghaṃ āgamma rohaṇā; 

Ekūnavise divase, mārayitvā mahīpatiṃ. 

92 . 

Sayaṃ hutvā mahīpālo, desaṃ katvā yathā pure; 

Bhāgineyyassa pāhesi, paṇṇamāgacchatūti so. 

93 . 

Āgacchanto nimittena, nivattitvā marittha so; 

Tato mātulaputtaṃ’kā, uparajjaṃ kataññuko. 

94 . 

Ālavālaṃ dumindassa, katvā hemamayaṃ gharaṃ; 

Chādāpesi munindassa, paṭimāyo ca sandahi. 

95 . 

Mahācetittaye kāsi, sudhākammañca cumbaṭaṃ; 

Hatthivediñca kāretvā, cittakammamakārayi. 

96 . 

Pesakārakagāmaṃ so, jambelavhayamuttare; 

Mahāvihārecābandhi, gāmaṃ tintiṇikavhayaṃ. 

97 . 

Uddhagāmamhi vasabha-gāmaṃ jetavanassa’dā; 

Vatthadānaṃ nikāyesu, tīsu ceva pavattayi. 

98 . 

Khettānaṃ hisataṃ datvā, vihāre jetanāmake; 

Yāguṃ tattha pavattesi, bhikkhūnaṃ sabbakālikaṃ. 

99 . 

Sahassa dūratissavhā, khettaṃ datvā tapassinaṃ; 

Mahāvihāravāsīnaṃ, yāguṃ niccaṃ pavattayi. 

100 . 

Ciramātikavārañca, tattheva’dā guṇe rato; 

Mayūrapariveṇe ca, navakammamakārayi. 

101 . 

Kāsikhaṇḍe mahādeva-rattakuravanāmake; 

Vihāre anurārāmaṃ, jiṇṇañca paṭisaṅkharī. 

102 . 

Kamaṃ sovaggikaṃ katvā, evamādiṃ narissaro; 

Agamā tīhi vassehi, devarājasahabyataṃ. 

103 . 

Aṭṭhete kuṭṭhacittā’parimitavibhavā rājarājenarūpā; 

Rājāno rājamānā narakarituragāsūrasenārathehi; 

Ante hitvā’khilaṃ taṃ vigataparijanā’ḷāhanaṃ saṅkhatāsuṃ; 

Sappañño taṃ saranto bhavatu bhavasukhaṃ vantukāmo hitesī. 

Sujanappasādasaṃvegatthāya kate mahāvaṃse 

Aṭṭharājako nāma 

Cattālīsatimo paricchedo. 

Ekacattālīsatima pariccheda 

Dvirājako 

1 . 

Mahānāganarindassa , bhāgineyyo subhāgiyo; 

So aggabodhirājāsi, aggabodhigatāsayo. 

2 . 

Tejena bāhuṃ sommena, candaṃ sampuṇṇamaṇḍalaṃ; 

Sumerumacalantena, gambhirena mahodadhiṃ. 

3 . 

Vasundharā pakampena, mārutaṃ sampavuttiyā; 

Buddhiyāmaramantāraṃ, suddhiyā saradambaraṃ. 

4 . 

Kāmabhogena devinda, matthena ca narissaraṃ; 

Dhammena suddhavāseṭṭhaṃ, vikkamena migādhipaṃ. 

5 . 

Rājadhammehi rajjehi, cakkavattinarissaraṃ; 

Vessantarañca dānena, anugantvā jane suto. 

6 . 

Mātulaṃ uparājavhe, bhātaraṃ yuvarājake; 

Bhāgineyyañca malaya-rājaṭhāne ṭhapesi so. 

7 . 

Ṭhānantare yathāyogaṃ-seṭṭhāmacce ṭhapesi ca; 

Janaṃ saṅgahavatthūhī, rājadhammehi caggahi. 

8 . 

Desaṃ sayoggaṃ pādāsi, yuvarājassa dakkhiṇaṃ; 

Vasaṃ tattha sirīvaḍḍha-mānavāpiṃ sagāhayi. 

9 . 

Katvā girivihārañca, saṅghikaṃ tassa dāpayi; 

Khettānaṃ dvisataṃ saṅgha-bhogatthāya mahāmati. 

10 . 

Adā malayarājassa, dāṭhānāmaṃ sadhītaraṃ; 

Pariveṇaṃ sīrisaṅgha-bodhināmañca kārayi. 

11 . 

Mahāsivassa kāresi, pariveṇaṃ sanāmakaṃ; 

Parivāro’pi tassāsi, evaṃ puññaparāyano. 

12 . 

Katvā sādhupacārena, porāṇaṃ saṅgahaṃ vidhiṃ; 

Antarāyaṃ visodhetuṃ, jiṇṇañca paṭisaṅkhari. 

13 . 

Kavayo tassa rajjamhi, sīhaḷāya niruttiyā; 

Kāveyye bahuke’kāsuṃ, vicitranayāsālino. 

14 . 

Vihāre dakkhiṇe kāsi, pāsādaṃ sumanoharaṃ; 

Akā navahi vassehi, dipe kaṇṭakasodhanaṃ. 

15 . 

Kurundanāmaṃ kāretvā, vihāraṃ sabbasaṅghikaṃ; 

Vāpiṃ tannāmakaṃ nāḷi-kerārāmaṃ tiyojanaṃ. 

16 . 

Mahāsivavhaye ceva, sassaṃ kārayituṃ adā; 

Lābhasakkārasammāna-mārāmikasataṃ tadā. 

17 . 

Vihāraṃ taṃ samīpamhi, katvā ambilapassavaṃ; 

Gāmaṃ tannāmakaṃ cādā, theriyānaṃ tapassīnaṃ. 

18 . 

Uttaravallivihārassa, ratanaṃ dīghavaṇṇitaṃ; 

Datvā gāmaṃ patiṭṭhesi, satthubimbaṃ silāmayaṃ. 

19 . 

Keḷivāte ca kāresi, sumanaṃ nāma pabbataṃ; 

Mahātelavaṭaṃbodhi-ghare pāsāṇavedikaṃ. 

20 . 

Kāretvā lohapāsādaṃ, pāsādamahane adā; 

Chattiṃsānaṃ sahassānaṃ, bhikkhūnaṃ so ticīvaraṃ. 

21 . 

Gāmaṃ datvā niyojesi, ārakkhaṃ dhītu nāmakaṃ; 

Hatthikucchivihārepi, pāsādaṃ kāsi buddhimā. 

22 . 

Dāṭhā sivassa ṭhatvāna, ovāde sādhu bhikkhuno; 

Samācaranto dhammena, sakkaccaṃ tamupaṭṭhahi. 

23 . 

Mūgasenāpatiṃ cākā, vihāraṃ so visālakaṃ; 

Gāmaṃ lajjikametassa, dāsa bhogāya’dāsi ca. 

24 . 

Mahānāgassa puññatthaṃ, rañño taṃnāmakaṃ akā; 

Mahātherassa tañcā’dā, rājā tepiṭakassa so. 

25 . 

Attano sadisānañca, yogīnaṃ vigatālayo; 

Bhikkhūnaṃ catusaṭṭhīnaṃ, vihāraṃ taṃ tadā adā. 

26 . 

Katvā tasseva mahā-pariveṇanivāsino; 

Bhinnorudīpaṃ datvāna, vaṭṭakākārapiṭṭhito. 

27 . 

Dakkhiṇagīridaḷhavhe, mahānāge ca pabbate; 

Kāḷavāpādike cā’kā, vihāre posathālaye. 

28 . 

Vihāre abhaye’kāsi, mahāpokkharaṇiṃ tathā; 

Cetiyapabbate cākā, nāgasoṇḍiṃ thirodikaṃ. 

29 . 

Mahindataṭavāviñca, kārāpetvāna sādhukaṃ; 

Etissā mariyādāya, theraṃ netuṃ niyojayi. 

30 . 

Mahāmahinda theramhi, taṃṭhānasamupāgato; 

Taracchā eva netunti, katikañceva kārayi. 

31 . 

Chattaṃ soṇṇañca kāresi, nikāyesupi tīsu so; 

Sattāṭṭhanava vāresu, mahaggharatanehi ca. 

32 . 

Mahātūpe catubbīsa-bhāraṃ chattaṃ suvaṇṇayaṃ; 

Tattha tattha ca pūjesi, mahagghaṃ ratanuttamaṃ. 

33 . 

Dāṭhādhātugharaṃ katvā, vicitraratanujjalaṃ; 

Kāsi hemakaraṇḍañca, lohanāvañca pāḷiyaṃ. 

34 . 

Maṇimekhalanāmañca, bandhāpesi sabandhanaṃ; 

Mahāmātiñca gaṇhesi, maṇihīrakavāpiyaṃ. 

35 . 

Tadā eko mahāthero, jotipālakanāmako; 

Parājesi vivādena, dīpe vetullavādino. 

36 . 

Dāṭhāpabhutināmo’tha, ādipādo’tilajjito; 

Hatthamukkhippi taṃ hantuṃ, gaṇḍo sañjāyi taṃkhaṇe. 

37 . 

Rājā tasmiṃ pasīditvā, vihāreyeva vāsayi; 

Mānena taṃ anāgamma, dāṭhāpabhūmato kira. 

38 . 

Datvā mahādipādattaṃ, bhāgineyyaggabodhino; 

Rakkhituṃ taṃ niyojesi, theraṃ sopi tamācari. 

39 . 

Nīlagehaparicchedaṃ, katvā tasseva so adā; 

Katvevaṃ bahudhā puññaṃ, catuttiṃse same mato. 

40 . 

Aggabodhi tato āsi, rājā pubbassa rājino; 

Mahallakattānaṃ khudda-nāmena paridīpayuṃ. 

41 . 

So dīpaṃ paripālesi, pubbacārittakovido; 

Akāsi ca mahesiṃ so, mātuladhītumattano. 

42 . 

Saṅghabhaddaṃ asiggāhaṃ, kāsi bandhuṃ mahesiyā; 

Yathārahamadā ceva, ṭhānantaramanālayo. 

43 . 

Katvā veḷuvanaṃ rājā, sāgalīnaṃ niyojayī; 

Jamburantaragallañca, kāsi mātikapiṭṭhikaṃ. 

44 . 

Rañño tasse’va rajjamhi, kāliṅgesu mahīpati; 

Sattānaṃ maraṇaṃ yuddhe, disvā saṃviggamānaso. 

45 . 

Imaṃ dīpamupāgamma, pabbajjā katanicchayo; 

Jotipālamhi pabbaji, rājā sakkāsi taṃ ciraṃ. 

46 . 

Padhānaṭhānaṃ tassa’kā, vihāre mattapabbate; 

Tassāmacco mahesī ca, tathevā’gamma pabbajuṃ. 

47 . 

Rañño mahesī sutvāna, tassa pabbajjamuttamaṃ; 

Sakkaccaṃ tamupaṭṭhāsi, ratanavhañca kārayi. 

48 . 

Adā rājā amaccassa, pācīnakaṇḍarājiyaṃ; 

Vettavāsavihārañca, so’dā saṅghassa taṃ yati. 

49 . 

Rājattheremate rājā, socitvā parideviya; 

Padhānaṭhānaṃ kāresi, cūḷagallavihārake. 

50 . 

Palaṃnagaragañceva, tassa ṭhānañhi kārayi; 

Evaṃ tadatthaṃ puññāni, bahūni’pi mahīpati. 

51 . 

Jotipālita theramhi, tūpārāmamhi cetiyaṃ; 

Vandamāne pabhijjitvā, bhāgo taṃ purato pati. 

52 . 

Pakkositvāna rājānaṃ, thero dassesi dukkhito; 

Rājā disvāva saṃviggo, kammaṃ paṭṭhapi taṃkhaṇe. 

53 . 

Dakkhiṇakkhakadhātuṃ so, lohapāsādakucchiyaṃ; 

Sārakkhaṃ ṭhapayitvāna, rattindivamapūjayi. 

54 . 

Navakamme cirāyante, thūpārāmamhi devatā; 

Supinaṃ tassa dassesuṃ, rattimārāmikā viya. 

55 . 

Sace rājā papañceti, kātuṃ dhātugharaṃ mayaṃ; 

Dhātuṃ gahetvā gacchāma, yatthatatthā’ti taṃkhaṇe. 

56 . 

Rājā pabuddho saṃviggo, na cireneva kārayi; 

Kammaṃ dhātugharesabbaṃ, cittakammādisaññuttaṃ. 

57 . 

Catasso paṭimāyo ca, pallaṅke ca silāmaye; 

Hemacchattaṃ silādanta-kammaṃ gehamhi sabbaso. 

58 . 

Mahāmaccādayo’kaṃsu , karaṇḍānaṃ sataṃ nava; 

Devānaṃpiyatissassa, kammañca nikhilaṃ navaṃ. 

59 . 

Sabbussāhena kāretvā, mahāpūjaṃ yathārahaṃ; 

Ānetvā lohapāsādā, dhātuṃ sabbādarena so. 

60 . 

Jotipālaṃ mahātheraṃ, sasaṅghaṃ parivāriya; 

Parihārena vaḍḍhesi, dhātuṃ dhātukaraṇḍake. 

61 . 

Dhātugehassa pādāsi, laṅkādīpaṃ sahattanā; 

Lābhaggāma-madā tassā, rakkhakānaṃ mahesiyā. 

62 . 

Nāgadīpamhi gehañca, rājāyatanadhātuyā; 

Uṇṇalomagharañceva, chattamāmalacetiye. 

63 . 

Tattha gāmaṃ vihārassa, yāgudānāya’dāsi ca; 

Vihārassa’bhayassā’dā, gāmamaṅgaṇasālakaṃ. 

64 . 

Nāmaṃ katvāna so’kāsi, attano ca mahesiyā; 

Dāṭhaggabodhimāvāsaṃ, vihāre atayuttare. 

65 . 

Devī kapālanāgaṃ sā, vihāraṃ sādhukāriya; 

Tasse’vādā vihārassa, sampannacatupaccayaṃ. 

66 . 

Gehaṃ jetavane kāsi, rājā rājatacumbaṭaṃ; 

Udapānaṃ maṇāpesi, sova bodhigharantike. 

67 . 

Gaṅgātaṭaṃ valāhassaṃ, vāpiṃ giritaṭañcakā; 

Mahāpāḷiṃpi vaḍḍhesi, bhatanāvañca kārayi. 

68 . 

Bhikkhūnīnaṃ mahesī ca, bhattavaṃsaṃ samādisi; 

Evaṃ puññāni katvā so, divaṃ’gā dasame same. 

69 . 

Evaṃ puññaratā narādhipatayo sampannabhogā gamuṃ; 

Maccusseva vasaṃ tatohi matimā sammā bhavassīdisaṃ; 

Passanto niyamaṃ vihāya vidhinā sabbaṃ bhave saṅgatiṃ; 

Nibbānābhimukho careyya dhitimā pabbajjamajjhūpago. 

Sujanappasādasaṃvegatthāya kate mahāvaṃse 

Dvirājako nāma 

Ekacattālīsatimo paricchedo. 

Dvicattālīsatima pariccheda 

Cha rājako 

1 . 

Saṅghatisso tato āsi, asiggāho mahīpati; 

Sāsanassa ca raṭṭhassa, vuddhikāmo naye rato. 

2 . 

Ṭhānantaraṃ yathārahaṃ, datvā saṅgaṇhiso janaṃ; 

Tadā khuddakarājassa, moggallāno camūpati. 

3 . 

Vasanto rohaṇe sutvā, saṅghatissassa rājataṃ; 

Khandhavāraṃ sayuddhatthaṃ, mahāgalle nivesayi. 

4 . 

Saṅghatisso ca sutvā taṃ, balakāyamapesayi; 

Yujjhituṃ tena tajjesi, moggallāno mahabbalo. 

5 . 

Tato hatthassamādāya, gantvā rattivihārakaṃ; 

Balaṃ so sannipātento, vāsaṃ tattheva kappayi. 

6 . 

Rājā sutvā punā’gantvā, kadallādīnivātake; 

Yujjhitvā taṃ palāpetvā, pesetvā balamattano. 

7 . 

Sayaṃ puramupāgañchi, sopi naṭṭhaṃ savāhiniṃ; 

Puna pākatikaṃ katvā, kareheramupāgami. 

8 . 

Rañño senāpati puttaṃ, pesetvā corasantikaṃ; 

Yena kenaci lesena, sayaṃ dukkhiva dummano. 

9 . 

Āturo viya bāḷhaṃ so, hosi mañcaparāyano; 

Rājā sutvā pavattitaṃ, upasaṅkamma taṅkhaṇe. 

10 . 

Mā tvaṃ soci kumārassa, sammānetvānusāsiya; 

Handa tvaṃ nagaraṃ rakkha, nate sakkā mayā saha. 

11 . 

Yuddhamaṇḍalamāgantuṃ, gilānattāti yojayi; 

Ubbāsite jane sabbe, vicchinne rājabhojane. 

12 . 

Mahāpāḷimhi sampakkaṃ, rañño bhojanamāharuṃ; 

Rājā dvisvā’ti nibinno, yāva mando na hessati. 

13 . 

Ekko pīti vicintetvā, yuddhāya samāsā’gamā; 

Saddhiṃ puttena āruyha, hatthiṃsannaddhavāhano. 

14 . 

Thokeneva balenāgā, pācinatissapabbataṃ; 

Evaṃ ubhayato cūḷa-saṅgāme paccupaṭṭhite. 

15 . 

Senāpatisamittaddu, yuddhamārabhi pacchato; 

Putto disvā narindassa, ghātessāmi imaṃ iti. 

16 . 

Āha rājā nivāresi, mā te rucci balaṃ idaṃ; 

Neva sakkā’dhivāsetuṃ, atimandaṃ hanissati. 

17 . 

Duvinnaṃ balakāyānaṃ, rājāmajjhagato ahu; 

Tato senā dvidhā’hosi, corasenāpatīpati. 

18 . 

Rañño nāgo madhukavha rukkhacchāyaṃ samāvisi; 

Tadā chattaṃ patitassa, sākhamāhacca bhūmiyaṃ. 

19 . 

Corassa senā taṃ ditvā, haritvā sāmino adā; 

So taṃ ussāpayichattaṃ, ṭhatvāpabbatamuddhani. 

20 . 

Tadā rājabalaṃ rājā, nunamesoti cintiya; 

Gantvā taṃ parivāresi, rājā āsi tadekako. 

21 . 

Hatthikkhandhā tadoruyha-puttaṃ’maccañca sohadaṃ; 

Upāvisi samīpamhi, merumajjarakānanaṃ. 

22 . 

Moggallāno tato laddha-jayo vāhanamādiya; 

Senāpatiṃca mittadduṃ, tassa puttañca pāpinaṃ. 

23 . 

Upāgamma puraṃ rājā, āsī laṅkā talādhipo; 

Tato cintesi jīvante, sattumhi na sukhaṃ iti. 

24 . 

So sutvā pubbarājassa, putto etthāti kujjhiya; 

Āṇāpesi ca tassā’su, hatthapādāni chindituṃ. 

25 . 

Upakkami tadā raññā, āṇatto puriso khaṇe; 

Chindituṃ hatthapādaṃ so, kumāro rodi dummano. 

26 . 

Pūvakhādakahatthaṃ me, chindeyyaṃ ce tadā ahaṃ; 

Khādisaṃ tena pūveti, haṃ sutvā rājakammiko. 

27 . 

Roditvā paridevitvā, rājāṇāya dukhaddito; 

Vāmaṃ hatthañca pādañca, tassa chindi narādhamo. 

28 . 

Jeṭṭhatisso palāyitvā, rañño putto’paro agā; 

Aññato malayaṃ desaṃ, merukandaranāmakaṃ. 

29 . 

Rājā’tha sasutā’macco, gantvā veḷuvanaṃ raho; 

Codito tattha bhikkhūhi, kāsāvāni samādiyi. 

30 . 

Bhikkhuvesaṃ gahetvāna, rohaṇaṃ gantumānaso; 

Maṇihīraṃ samāgañchi, tatraṭhā rājasevakā. 

31 . 

Sañjānitvā tayopete, tesaṃ pādevarujjhiya; 

Sāsanaṃ tassa pesesuṃ, rājā sutvā visesato. 

32 . 

Tuṭṭho āṇāpayi gantvā, sīghamādāya tejane; 

Tato sīhagiriṃnetvā, tissaṅkaṃ nirupaddavaṃ. 

33 . 

Sīsaṃ gaṇhatha tattheva, rañño ca tanayassa ca; 

Amaccaṃ pana jīvanta-māneyyātha mama’ntikaṃ. 

34 . 

Manussā evamāṇattā, te gahetvā tayojane; 

Netvā sīhagiriṃkātuṃ, yathāvuttamupakkamuṃ. 

35 . 

Tato rājasuto āha, purise kammakārake; 

Sīsaṃ me paṭhamaṃ chetvā, detha mayhaṃ sukhaṃ iti. 

36 . 

Rājaposā tathā’kāsuṃ, pacchāchindiṃsu rājino; 

Sīsaṃ passatha bālānaṃ, kammaṃ kammavidūjanā. 

37 . 

Evaṃ aniccā bhogāhi, adhuvā asayaṃvasī; 

Tattha laggā kathaṃ niccaṃ, sukhaṃ bho na gavesatha. 

38 . 

Rañño sāsanamāhaṃsu, amaccassa hitesino; 

Taṃ sutvāna hasitvāna, idaṃ vacanamabravi. 

39 . 

Chinnasīso mayā diṭṭho, mayi jīvati sāmiko; 

Ṭhapetvā hampi sevāmi, aho aññañhi sāmikaṃ. 

40 . 

Idha taṃ mārayitvāna, chāyaṃ tassa harissatha; 

Aho aññāṇakā tumhe, maññe ummattakā iti. 

41 . 

Iti vatvāna so pāde, gahetvā sāmino sayi; 

Tassa te haraṇopāyaṃ, apassantā yathā tathā. 

42 . 

Tassāpi sīsaṃ chetvāna, maccā ādāya tīṇi’pi; 

Rañño dassetumāhacca, rājā tusittha nibbhayo. 

43 . 

Duṭṭhasenā patissā’dā, tato malayarājataṃ; 

Asiggāhakaṭhānamhi, tassa puttaṃ ṭhapesi ca. 

44 . 

Thūpattayampi chādesi, vatthehi ahatehi so; 

Tathā laṅkātale sabbe, thūpekāsi mahussavaṃ. 

45 . 

Kesadhātuñca nāthassa, dāṭhādhātuṃ tatheva ca; 

Mahābodhiṃ sasakkaccaṃ, mahāpūjāya sakkari. 

46 . 

Sabbaṃ vesākhapūjādiṃ, cārittaṃnugataṃ akā; 

Dhammakammena sodhesi, sabbaṃ sugatasāsanaṃ. 

47 . 

Piṭakānañca sajjhāyaṃ, mahāpūjāya kārayi; 

Lābhaṃ datvā tirekena, pūjayittha bahussute. 

48 . 

Bhikkhūnaṃ dīpavāsīnaṃ, sabbesaṃ cīvaraṃ agā; 

Āvāsesu ca sabbesu, kathinaṃ attharāpayi. 

49 . 

Paṭimāyo ca kāresi, jiṇṇañca paṭisaṅkhari; 

Loṇakkhettañca pādāsi, saṅghassa tisatādhikaṃ. 

50 . 

Kārapiṭṭhimhi kāresi, moggallāna vihārakaṃ; 

Vihārā piṭṭhigāmañca, sagāmaṃ vaṭagāmakaṃ. 

51 . 

Tathā cetiyagehañca’-kāsi rakkhavihārake; 

Vihāraṃ naṃ bahunnaṃ so, bhogagāme bahū adā. 

52 . 

Evaṃ puññānī so’kāsi, appameyyāni bhūmipo; 

Sampattīnamanicattaṃ, saranto pubbarājino. 

53 . 

Tadā kenaci dosena, kuddhomalayarājino; 

Saritvā pubbarājassa, kataṃ tena virūpakaṃ. 

54 . 

Upāyena gahetvāna, hatthapādañca chedayi; 

Taṃ sutvā so asiggāho, saputto rohaṇaṃgato. 

55 . 

Vasanto tattha so katvā, hatthe janapadaṃ lahuṃ; 

Jeṭṭhasissamupagañchi, nilīnaṃ malaye ṭhitaṃ. 

56 . 

Saddhiṃ tenasaghātento, raṭṭhaṃ janapadaṃ khaṇe; 

Doḷapabbatamāgamma, khandhāvāraṃ nivesayi. 

57 . 

Rājā sutvāna taṃ sabbaṃ, sannaddhabalavāhano; 

Khandhāvāraṃ nivesesi, gantvā tasseva santikaṃ. 

58 . 

Tadā pajjararogena, manussārājino bahū; 

Upaddutā matā āsuṃ, taṃ sutvā so asiggaho. 

59 . 

Yuddhamārabhivegena, rañño senātidubbalā; 

Pabhijjitvā palāyittha, rājāpacchā palāyi so. 

60 . 

Disvā ekākinaṃ yantaṃ, sīhapabbatasantike; 

Asiggāho mahārājaṃ, mārayittha saparisaṃ. 

61 . 

Ohīnaṃ pacchato jeṭṭha-tissampi pana mārituṃ; 

Sāsanaṃ tassa pesesi, ehi rājā bhavāhīti. 

62 . 

So taññatvā palāyitvā, nivatto malayaṃ agā; 

Kathañhi laddhaṃ kicchena, rajjaṃso deti me iti. 

63 . 

Evaṃ kho dallanāmaṃ so, moggallānaṃ narissaraṃ; 

Māretvā chahi vassehi, sampattabalavāhano. 

64 . 

Athā’gantvā asiggāho, anurādhapuraṃ varaṃ; 

Rājā hutvā pavattesi, āṇācakkaṃ mahītale. 

65 . 

Sa silāmeghavaṇṇavho, saṅghaṃ bodhiñca vandiya; 

Thūpattayañca sakkāsi, mahāpāḷiñca vaḍḍhayi. 

66 . 

Pāyāsaṃ’dāsi saṅghassa, sappiphāṇitasaṅkhataṃ; 

Chātake atikicchamhi, parissāvanameva ca. 

67 . 

Sabbadānena saṅgaṇhī, kapaṇaddhivaṇibbake; 

Pūvamūladhanaṃcā’dā, kumārānaṃ mahādayo. 

68 . 

Vihāre abhaye buddhaṃ, pūjayittha sīlāmayaṃ; 

Jiṇṇañca gehaṃ tassā’kā, nānāratanacittikaṃ. 

69 . 

Kolavāpiñca datvāna, ārakkhatthaṃ jinassa so; 

Pūjaṃ sabbopahārehi, sabbakālaṃ pavattayi. 

70 . 

Evaṃ tasmiṃ mahīpāle, vasante puññabhājane; 

Nāyako sirināgavho, jeṭṭhatissassa mātulo. 

71 . 

Gantvāna paratīraṃ so, ādāya damiḷe bahū; 

Āgantvā uttaraṃ desaṃ, gaṇhituṃ tamupakkami. 

72 . 

Rājāpi sutvā taṃ gantvā, yujjhitvā rājamittake; 

Gāme hantvāna taṃ tena, damiḷe saddhimāgate. 

73 . 

Hatasese gahetvāna, katvā paribhavaṃ bahuṃ; 

Adāsi dāse katvāna, vihāresu tahiṃ tahiṃ. 

74 . 

Evaṃsampattavijaye, puramāgammabhūmipe; 

Sabbaṃ raṭṭhaṃ visodhetvā, vasante akuto bhaye. 

75 . 

Bhikkhubodhī sanāmo’tha, vihāre abhayuttare; 

Dussīle bahule disvā, pabbajjāya navopi so. 

76 . 

Rājānamupasaṅkamma, dhammakammamayācatha; 

Rājā te neva kāresi, dhammakammaṃ vihārake. 

77 . 

Dussīlā nihaṭā tena, sabbe mantiya ekato; 

Raho taṃ mārayitvāna, taṃ kammaṃ paṭibāhayyuṃ. 

78 . 

Rājā sutvā tadā kuddho, sabbegaṇhiya ekato; 

Akā pokkharaṇī pāle, chinnahatthe sabandhane. 

79 . 

Aññe tattha sataṃ bhikkhū, jambudīpe khipāpayi; 

Saranto tassa ussāhaṃ, parisodhesi sāsanaṃ. 

80 . 

Bhikkhū theriyavāde so, kātuṃ tehi uposathaṃ; 

Ārādhetvā paṭikkhitto, pakuppitvā anādaro. 

81 . 

Akkositvā ca bhāsitvā, vācāhi pharusāhi so; 

Bhikkhū te akkhamāpetvā, dakkhiṇaṃ desamajjhagā. 

82 . 

Tassa so mahatā phuṭṭho, rogena marisajjukaṃ; 

Evaṃ navahi vassehi, pariccaji mahītalaṃ. 

83 . 

Tassa putto tato agga-bodhi nāmo kumārako; 

Āsi rājāsirisaṅgha-bodhināmena visuto. 

84 . 

Kaṇiṭṭhaṃ bhātaraṃ māṇaṃ, oparajje’bhisañciya; 

Tassā’dā dakkhiṇaṃ desaṃ, sayoggabalavāhanaṃ. 

85 . 

Rājā so pubbarājūnaṃ, pavattaṃ na vināsiya; 

Raṭṭhaṃ dhammena pālesi, saṅghañca bahumānayi. 

86 . 

Jeṭṭhatisso’tha taṃ sabbaṃ, suṇitvā malaye ṭhito; 

Ariṭṭhaṃ girimāgamma, saṅgahesi mahājanaṃ. 

87 . 

Katvā hatthagate pubba-dakkhiṇe susamānase; 

Kamena puramāgantu-mārabhittha mahābalo. 

88 . 

Dāṭhāsiva mamaccañca, gahetuṃ pacchimaṃ disaṃ; 

Pesayitvā sayaṃ gāme, vasittha siripiṭṭhike. 

89 . 

Rājā nisamma taṃsabbaṃ, uparājaṃ visajjayi; 

Sabalaṃ pacchimaṃ desaṃ, so gantvā taṃ palāpayi. 

90 . 

Potakaṃva kulāvamhi, sakkā hantunti dārakaṃ; 

Māyettaṃ āgataṃ rājā, kumārā’macca maggahī. 

91 . 

Jeṭṭhatissaṃpi etaṃva, gaṇhissāmīti cintiya; 

Thokeneva balenāgā, nirāsaṅkotivikkamo. 

92 . 

Jeṭṭhasissopi taṃ sutvā, sannaddhabalavāhano; 

Sāgaro bhinnavelova, rājasenaṃ samotthari. 

93 . 

Rājasenā pabhijjittha, rājā āruyha kuñjaraṃ; 

Eko aññātavesena, palāyitvā khaṇena so. 

94 . 

Chaṭṭhe māsamhi rajjamhā, nāvamāruyha sajjukaṃ; 

Jambudīpamagāhitvā, dhanaṃ desañca ñātake. 

95 . 

Jeṭṭhatisso tato hutvā, pure rājāyathā pure; 

Sabbaṃ kiccaṃ pavattesi, paripālesi sāsanaṃ. 

96 . 

Mahādāragiriṃ so’dā, vihāre abhayuttare; 

Mahāvihārassā’dāsi, mahāmettavhabodhikaṃ. 

97 . 

Goṇḍigāmañca pādāsi, rājā jetavanassa so; 

Mātulaṅgaṇakañceva, gāmañco dumbaraṅgaṇaṃ. 

98 . 

Mahānāgassa pādāsi, padhānagharakassa so; 

Kassapassa girissāpi, āhāraṃ ambilāpikaṃ. 

99 . 

Gāmaṃ kakkhalavitthiñca, adāveḷuvanassa so; 

Gaṅgāmāti vihārassa, kehetaṃ gāmakaṃ adā. 

100 . 

Antarāgaṅgasavhassa, cullamātikagāmakaṃ; 

Mayettikassapāvāse, sahanna nagaraṃ adā. 

101 . 

Kāḷavāpi vihārassa, udavhaṃ gāmamādisi; 

Ete caññeca so bhoga-gāmehi paripūrayi. 

102 . 

Jiṇṇaṃ satasahassehi, tīhi so paṭisaṅkhari; 

Bhikkhūnaṃ dīpavāsīnaṃ, ticīvaramadāsi ca. 

103 . 

Jambudīpagatassā’suṃ , rañño sodariyā narā; 

Tattha tattha nilīnā te, desaṃ hantumupakkamuṃ. 

104 . 

Sutvā taṃ jeṭṭhatisso’tha, kāḷavāpiṃupacca so; 

Yujjhanto tehi tattheva, vāsaṃ’kāsi savāhano. 

105 . 

Paratīraṃ gato rājā, gahetvā damiḷaṃ balaṃ; 

Kāḷavāpimupāgamma, kātuṃ yuddhamupakkami. 

106 . 

Jeṭṭhatissopi sannaddha balakāyo dhanāyudho; 

Jambudīpaṃ gamāpetvā, amaccaṃ dāṭhasivakaṃ. 

107 . 

Vammitaṃ gajamāruyha, yujjhanto attano balaṃ; 

Ohīyamānaṃ disvāna, āruḷhaṃ attanā saha. 

108 . 

Mahāmaccavaco vedaṃ, sandesaṃ me mahesiyā; 

Ārocehi yathākāmaṃ, pacchā tava karissati. 

109 . 

Pabbajitvā mahādevī, sajjhāyitvā ca āgamaṃ; 

Abhidhammaṃ kathetvāna, pattiṃ dehīti rājino. 

110 . 

Iccetaṃ sāsanaṃ datvā, damiḷe āgatāgate; 

Yāva yuddhaṃ nihantvāna, āyumhi khayamāgate. 

111 . 

Veḷuppadamiḷaṃ nāma, disvā yujjhitumāgataṃ; 

Tambulatthaviyaṃ hatthe, rakkhanto churikaṃ tadā. 

112 . 

Tato nikkaraṇiṃ sammā, gahetvā sīsamattano; 

Chetvā hatthimhi appetvā, churikaṃ kosiyaṃ khipi. 

113 . 

Ugghosayi mahāsenā, mahāmaccopi so tadā; 

Gantvā’bhiyogaṃ vatvāna, sīsacchedamhi rājino. 

114 . 

Sandesaṃ deviyā vatvā, tāya pabbajjasāsane; 

Samāpito bhidhammamhi, saddhimaṭṭhakathāya hi. 

115 . 

Dhammāsanā samoruyha, nisīdiya mahītale; 

Ehi rañño mahākāraṃ, dassehī’ti niyojito. 

116 . 

Nisajja purato tassā, chinditvā sīsamattano; 

Khipitvā churikaṃ āha, evaṃ devo mato iti. 

117 . 

Sā taṃ disvā-tisokena, phāletvā hadayaṃ matā; 

Evaṃ pañcahi māsehi, rājā so tidivaṃ gato. 

118 . 

Evaṃ vijitasaṅgāmo, sattavo abhimaddiya; 

Rajjaṃ pākatikaṃ katvā, viharanto pure vare. 

119 . 

Uparājassa nāmena, kāritassa pana’ttanā; 

Mahallarājā savhassa, padhānagharakassa so. 

120 . 

Addhā gāmadvayaṃ rājā, haṅkāraṃ sāmugāmakaṃ; 

Kehellarājabhāgañca, sabbepi paricārake. 

121 . 

Tathā jetavanassa’dā, mahāmaṇikagāmakaṃ; 

Mayettikassapāvāsaṃ, sālagāmena pūjayi. 

122 . 

Ambillapadaraṃ cā’dā, cetiyassa girissa so; 

Pulatthinagare kāsi, mahāpānādi dīpakaṃ. 

123 . 

Amaccā tassa māresuṃ, māṇavhaṃ yuvarājakaṃ; 

Antopure’parajjhitvā, datvāpi samamettikaṃ. 

124 . 

Tato kassapanāmaṃ so, kaṇiṭṭhaṃ sakabhātaraṃ; 

Pālento santatiṃ rājā, oparajje’bhisecayi. 

125 . 

Māṇassa maraṇaṃ sutvā, gahetvā damiḷe lahuṃ; 

Dāṭhāsivo samāgañchi, gāmaṃ tintiṇī nāmakaṃ. 

126 . 

Tassāgamanamaññāma, nikkhamitvā savāhano; 

Yujjhanto dvārase vasse, jambudīpaṃ palātavā. 

127 . 

Pahāya sabbaṃ gacchanto, saññāṇatthāya attano; 

Ekāvaliṃ gahetvāva, ekākī so hi nikkhami. 

128 . 

Ekāvaliṃ vināceva, rājā hutvā yathāvidhiṃ; 

Ahu dāṭhopatissoti, visuto dharaṇī tale. 

129 . 

Itaro laddhaokāso, rajjamaggahi yujjhiya; 

Aññamaññaṃ palāpesuṃ, evaṃ te antarantarā. 

130 . 

Evaṃ ubhinnaṃ rājūnaṃ, saṅgāmenā’bhipīḷito; 

Loko upadduto-sabbo vihīnadhanadhaññavā. 

131 . 

Dāṭhopatisso nāsesi, sabbaṃ pubbakarājūnaṃ; 

Gaṇhī tīsu nikāyesu, sāraṃ dhātugharesu ca. 

132 . 

Suvaṇṇapaṭimāyo so, suvaṇṇaṃ gaṇhi bhindiya; 

Soṇṇamālādikaṃ sabbaṃ, pūjābhaṇḍaṃ nirākari. 

133 . 

Thūpārāme tathāgaṇhi, sovaṇṇaṃ thupikaṃ ghare; 

Mahaggharatanākiṇṇaṃ, chattaṃ bhindittha cetiye. 

134 . 

Mahāpāḷimhi nāvāyo, damiḷānaṃ sadāpayi; 

Rājagehā nijhāpesuṃ, saddhiṃ dhātugharena te. 

135 . 

Pacchā vippaṭisārī so, desetuṃ, pāpamattano; 

Kāresi saha bhogena, sākavatthuvihārakaṃ. 

136 . 

Bhāgineyyopi ratana-dāṭho iti jane suto; 

Mahādīpādo hutvāna, sabhogo tamupaṭṭhahi. 

137 . 

Aggabodhimhi sampatte, rajjaṃ yuddhabalena ca; 

Kassapo yuvarājā so, senaṃ rakkhitumattano. 

138 . 

Duppañño sahasā bhetvā, thūpārāmamhi cetiyaṃ; 

Devānaṃpiyatissena, khuddarājena ceva hi. 

139 . 

Pubbakehica rājūhi, pūjitaṃdhanasārakaṃ; 

Aggahesi dunnitīhi, pāpakehi purakkhato. 

140 . 

Dakkhiṇassa vihārassa, cetiyaṃ paribhindiya; 

Aggahesi dhanaṃ sāraṃ, evamaññepi bhindayi. 

141 . 

Evaṃ karontaṃ taṃ rājā, dunnitikapurakkhataṃ; 

Nāsakkhi kira vāretuṃ, aho pāpā nivāriyā. 

142 . 

Taṃ vāretu masakkonto, thūpārāmamhi cetiyaṃ; 

Bhinnaṃ tena sakāresi, sahassena samaṅgalaṃ. 

143 . 

Tadā dāṭhopatissena, aggabodhi narissaro; 

Jito rohaṇamevā’gā, sajjetuṃ balavāhanaṃ. 

144 . 

Tatra ṭhito soḷasame, vasse byādhihato mato; 

Tadā tassa kaṇiṭṭho so, yuvarājāpi kassapo. 

145 . 

Dāṭhopatissa rājānaṃ, jambudīpaṃ palāpiya; 

Ekarajjamakādesaṃ, makuṭantu na dhārayi. 

146 . 

Sādhūnaṃ saṅgamene’sa, hutvā vippaṭisārako; 

Nāsaṃ pāpassa kammassa, karissāmīti cintiya. 

147 . 

Pupphārāme phalārāme, vāpiyo’pi ca kārayi; 

Mahācetittayañcāpi, mahāpūjāhi sakkari. 

148 . 

Thūpārāmañca pūjetvā, ekaṃgāmañca tassadā; 

Sabbāgamiyabhikkhūhi, dhammaṃdesāpayittha ca. 

149 . 

Katvā maricavaṭṭimhi, pāsādaṃ sutthiraṃ tahiṃ; 

Vāsayittha mahātheraṃ, nāgasāla nivāsitaṃ. 

150 . 

Tatraṭṭhaṃ tamupaṭṭhāya, paccayeti catūhi’pi; 

Abhidhammaṃ kathāpesi, saddhimaṭṭhakathāya so. 

151 . 

Nāgasālakamāvāsaṃ, katvā tasseva’dāsi so; 

Mahāniṭṭhilagāmañca, paccayatthāya tassa’dā. 

152 . 

Atha dāthopatisso so, jambudīpā idhāgato; 

Mahantaṃ balamādāya, karonto tena āhavaṃ. 

153 . 

Kassapena susannaddha-vāhanena tato mari; 

Dvādasāsuṃ kiretassa, rājabhūtassa hāyanā. 

154 . 

Tassa dāṭhopatissassa, bhāgineyyo sanāmako; 

Jambudīpaṃ palāyittha, bhīto tamhā mahāraṇe. 

155 . 

Evaṃ aniccā vata sabbabhogā, 

Sudullabhā ceva khaṇeva sobhā; 

Tasmāhi etesu ratiṃ vihāya, 

Bhaveyya dhammābhimukho hitesī. 

Sujanappasādasaṃvegatthāya kate mahāvaṃse 

Cha rājako nāma 

Dvicattālīsatimo paricchedo. 

Tecattālīsatima pariccheda 

Caturājako 

1 . 

Tato vijitasaṅgāmo, kassapo puritāsayo; 

Mahāpāḷimhi saṅghassa, samiddhaṃ bhojanaṃ akā. 

2 . 

Nāgasālā nivāsiṃ so, mahādhammakathiṃ yatiṃ; 

Mahāpūjāya pūjetvā, saddhammaṃ tena vācayi. 

3 . 

Vasantaṃ bhātuāvāse, samuddissa likhāpayi; 

Kaṭandhakāravāsiṃ so, pāḷi sabbaṃ sasaṅgahaṃ. 

4 . 

Jiṇṇaṃ saṅkharikammañca, navaṃ kāresi cetiye; 

Saṅghabhogamanekañca, tattha tattha pavattayi. 

5 . 

Nānāmaṇisamujjotaṃ, kāsi cūḷamaṇittayaṃ; 

Sataṃ paṇḍupalāsānaṃ, vatthadānena tappayi. 

6 . 

Tassāsuṃ bahavo puttā, jeṭṭho tesañca māṇako; 

Sabbe te na vayappattā, bālāvigatabuddhino. 

7 . 

Tato so byādhinā phuṭṭho, atekicchena kenaci; 

Puttā me bālakā sabbe, ne’te rajjakkhamā iti. 

8 . 

Vasantaṃ rohaṇe dese, bhāgineyyaṃ mahāmatiṃ; 

Āhuya sabbaṃ pādāsi, rajjaṃ puttehi attano. 

9 . 

Gandhamālādipūjāhi, pūjayitvāna cetiye; 

Bhikkhusaṅghaṃ khamādhapasi, datvāna catupaccayaṃ. 

10 . 

Evaṃ dhammaṃ caritvāna, mittāmaccajanesu ca; 

Gato navahi vassehi, yathākammaṃ narādhipo. 

11 . 

Katvā kattabbakiccaṃ so, mātulassa sagāravo; 

Saṅgahanto janaṃ māṇo, damiḷe nīharāpayi. 

12 . 

Ekato damiḷā hutvā, nibbāsema imaṃ iti; 

Tasmiṃ ṭhite bahiddhāva, aggahesuṃ puraṃ sayaṃ. 

13 . 

Hatta dāṭhassa pesesi, jambudīpagatassa te; 

Āgantuṃtava kāloti, sāsanaṃ rajjagāhaṇe. 

14 . 

Māṇo’pi saṅghaṃ pesesi, sāsanaṃ piturohaṇaṃ; 

Pitā sutvāna taṃ āgā, na cīreneva rohaṇā. 

15 . 

Ubhe te mantayitvāna, akaṃsu sandhilesakaṃ; 

Umiḷehi tato jātā, sabbe te samavuttino. 

16 . 

Tato so pitaraṃ rajje, abhisiñcittha māṇako; 

So’bhisitto nikāyānaṃ, sahassānaṃ tayaṃ adā. 

17 . 

Saṅghaṃ raṭṭhañca saṅgayha, sabbaṃ rājakulaṭṭhitaṃ; 

Bhaṇḍaṃ pesesi sattūhi, rakkhaṇatthāya rohaṇaṃ. 

18 . 

Hatthadāṭhopi sutvāna, damiḷānaṃ tu sāsanaṃ; 

Khaṇenā’gā imaṃ dīpaṃ, gahetvā damiḷhaṃ balaṃ. 

19 . 

Tadā te damiḷā sabbe, paribhūtā idha ṭhitā; 

Āyantameva taṃ gantvā, parivāresu mañjase. 

20 . 

Māṇopi sutvā taṃ sabbaṃ, nāyaṃ kāloti yujjhituṃ; 

Pesetvā piturājānaṃ, saddhiṃ sārena rohaṇaṃ. 

21 . 

Pubbadesaṃ sayaṃ gantvā, saṅgaṇhanto janaṃ vasī; 

Laddhā damiḷapakkhaṃ so, gahetvā rājakaṃ puraṃ. 

22 . 

Dāṭhopatisso rājāti, nāmaṃ sāveti attano; 

Mātulaṃ viya taṃ loko, tena nāmena vohari. 

23 . 

Pitucchaputtamānetvā, aggabodhi sanāmakaṃ; 

Ṭhapetvā yuvarājatte, desañcā’dāsi dakkhiṇaṃ. 

24 . 

Ṭhānantarañca pādāsi, nissitānaṃ yathārahaṃ; 

Sāsanassa ca lokassa, sabbaṃ kattabbamācari. 

25 . 

Mahāpāḷimhi dāpesi, savatthaṃ dadhibhattakaṃ; 

Khīraṃ pāyāsakañceva, dhammaṃ suṇi uposathi. 

26 . 

Kāretvā sabbapūjāyo, desā petvāna desanaṃ; 

Evamādīhi puññehi, attānaṃ’kāsi bhaddakaṃ. 

27 . 

Kassapassa vihārassa, datvāsenavhagāmakaṃ; 

Mahāgallañca pādāsi, padhānagharakassa so. 

28 . 

Pariveṇassa morassa, akāsi sakagāmakaṃ; 

Thūpārāmassa puṇṇoḷiṃ, datvā sakkāsi cetiyaṃ. 

29 . 

Kappūrapariveṇaṃ so, kāresi abhayuttare; 

Vihāraṃ tiputhullavhaṃ, katvā tasseva dāpayi. 

30 . 

Tasmiṃ karonte vāresuṃ, sīmāyanto’ti bhikkhavo; 

Theriyā te kibāhetvā, balaṃ tatheva kārayi. 

31 . 

Atha te te theriyā bhikkhū, dummaññū tattha rājini; 

Assaddhaṃ taṃ viditvāna, pattanikkujjanaṃ karuṃ. 

32 . 

Vuttañhi muninā tena, assaddho yo upāsako; 

Alābhāya ca bhikkhūnaṃ, ceteta’kkosati ca te. 

33 . 

Pattanikujjanaṃ tassa, kattabbanti tato hi te; 

Tassa taṃ kammamakaruṃ, loko maññittha aññathā. 

34 . 

Ādāyu kujjitaṃ pattaṃ, caranto bhikkhubhikkhakaṃ; 

Nikujjeyya gharadvāre, tassā’ti kathikaṃ karuṃ. 

35 . 

Tasmiṃ so samaye phuṭṭho, byādhinā mahatāmari; 

Vassamhi navame rājā, sampatto jīvitakkhayaṃ. 

36 . 

Dappulopi tato rājā, gato rohaṇakaṃ sakaṃ; 

Vāsaṃ kappesi tattheva, karonto puññasañcayaṃ. 

37 . 

Ito paṭṭhāya vakkhāma, tassa vaṃsamanākulaṃ; 

Vuccamānamhi ettheva, tasmiṃ hoti asaṅkaro. 

38 . 

Jāto okkākavaṃsamhi, mahātissoti vissuto; 

Āsi eko mahāpuñño, samākiṇṇaguṇākaro. 

39 . 

Tasse’kā bhariyā āsi, saṅghapivāti vīssutā; 

Dhaññapuññaguṇūpetā, dhītā rohaṇasāmino. 

40 . 

Tassāputtā tayo āsuṃ, paṭhamo aggabedhiko; 

Dutiyo dappulo nāma, tatiyo maṇiakkhiko. 

41 . 

Ekāva dhītā tassāsi, rājanamagamā ca sā; 

Jeṭṭho rohaṇanāmassa, desassā’si sayaṃ vasī. 

42 . 

Mahāpāḷiṃ sa kāresi, mahāgāme mahādhano; 

Dāṭhaggabodhināmañca, pariveṇaṃ tahi vaṃso. 

43 . 

Kāṇagāmamhi kāṇānaṃ, gilānānañca sālake; 

Vihāre paṭimāvhe ca, mahantaṃ paṭimāgharaṃ. 

44 . 

Patiṭṭhapesi katvāna, buddhatattha silāmayaṃ; 

Mahantanāmaṃ sappañño, iddhīhi viya nimmitaṃ. 

45 . 

Sālavāṇañca kāresi, vihāraṃ attanāmakaṃ, 

Pariveṇavihārañca, tathā kājaragāmakaṃ. 

46 . 

Navakammāni kāretvā, dhammasālavihārake; 

Sayaṃ vaccakuṭī esa, tattha sodhesi buddhimā. 

47 . 

Ucciṭṭhaṃ bhikkhusaṅghassa, bhojanaṃ paribhuñjiya; 

Maṇḍagāmañca saṅghassa, gāmaṃ’dāsi masādavā. 

48 . 

Puññāne’tānicaññāni, katvā tasmiṃ divaṅgate; 

Āsī tassā’nujo tattha, sāmi dappulanāmako. 

49 . 

Isseraṃ tattha vattesi, sampamaddiya satta vo; 

Mahādānaṃ pavattesi, nissaṅkaṃ rohaṇaṃ agā. 

50 . 

Tassa tuṭṭho jano āha, mahāsāmīti esano; 

Tato paṭṭhāya taṃ loko-mahāsāmīti vohari. 

51 . 

Sutvāna taṃ silādāṭho, narindo sakadhītaraṃ; 

Tassa pādāsi santuṭṭho, guṇehi bahukehi ca. 

52 . 

Yujarājattamassādā, rajjayoggoti mānituṃ; 

Māṇavammādayo tassa, puttā āsuṃ mahāsayā. 

53 . 

Pāsāṇadipavāsissa, mahātherassa santike; 

Dhammaṃ sutvā pasīditvā, tasmiṃ taṃ bahumānituṃ. 

54 . 

Vihāraṃ rohaṇe katvā, tassa pādāsi sopi taṃ; 

Cātuddisiyasaṅghassa, paribhogāya vissajji. 

55 . 

Ambamālā vihārādi, vihāre kārayi bahū; 

Khadirālivihārañca, katvā deva mapūjayi. 

56 . 

Pāsādamanurārāmaṃ, muttolambaṃ sujiṇṇakaṃ; 

Sīrivaḍḍhañca pāsādaṃ, tathā takkambilaṃ paraṃ. 

57 . 

Sodhetvā bhikkhavo tattha, dvattiṃsa parivāsayi; 

Sabbapaccayadānena, santappetvā mahīmati. 

58 . 

Adā kevaṭṭagambhīraṃ, gāmaṃ nāgavihārake; 

Tathā rājavihārassa, gonnagāmaṃ samādiyi. 

59 . 

Adā tīsavihārassa, tathākantikapabbakaṃ; 

Cittalapabbatassā’dā, gāmaṃ so gonnaviṭṭhikaṃ. 

60 . 

Datvā riyākarassesa, gāmaṃ somālavatthukaṃ; 

Akāsi paṭimāgehaṃ, tatheva sumanoharaṃ. 

61 . 

Tatraṭṭhassa jinassā’kā, uṇṇalomaṃ mahagghiyaṃ; 

Hemapaṭṭañca kāresi, sabbaṃ pūjāvidhiṃ sa’kā. 

62 . 

Cetiye parijiṇṇe so, sudhākammena rañjayi; 

Tipañcahatthaṃ kāresi, metteyyaṃ sugataṃ paraṃ. 

63 . 

Evamādini puññāni, appameyyāni so vibhū; 

Akāsi ca sayaṃ sādhu, parivārehī kārayi. 

64 . 

Parivārā ca tassāsuṃ, bahūpuññakarā narā; 

Vihārā nekakā āsuṃ, katā tehi sappaccayā. 

65 . 

Kadāci maggaṃ gacchaṃ so, araññamhi agāmake; 

Senaṃ saṃvidahitvāna, vāsaṃ kappesi rattiyaṃ. 

66 . 

Sunahātavillitto so, subhuttosayane sukhe; 

Nipannesu ghare ramme, niddāyitumupakkami. 

67 . 

Alabhanto tadā niddaṃ, kinnu kho iti kāraṇaṃ; 

Pavattiṃ upadhārento, divase sabbamattano. 

68 . 

Adisvā kāraṇaṃ anto, avassaṃ bahi hessati; 

Iti cintiya yojesi, manussetaṃ gavesituṃ. 

69 . 

Evamāha ca nissaṅkaṃ, ayyakā mama rattiyaṃ; 

Tementā rukkhamūlasmiṃ, ṭhitā ānetha te iti. 

70 . 

Tepi gantvā gavesantā, dīpahatthā mahājanā; 

Mahāgāmā’gate bhikkhū, rukkhamūlagate tadā. 

71 . 

Te gantvā sāsanaṃ rañño, ārocesuṃ padhāviso; 

Disvā ca bhikkhu santuṭṭho, netvā vāsagharaṃ sakaṃ. 

72 . 

Niccadānāya bhikkhūnaṃ, ṭhapite rattacīvare; 

Tesaṃ datvāna tintāni, cīvarāni samādiya. 

73 . 

Sukkhāpiya ca katvāna, pādadhovanakādikaṃ; 

Nisīdāpiya te sabbe, sayane sādhu santhate. 

74 . 

Bhesajjaṃ paṭiyādetvā, sayamevo’panāmiya; 

Paccūsepi ca katvāna, kattabbaṃ bhojanādikaṃ. 

75 . 

Datvā kappiya kāre’tha, vissajjesi yathāruciṃ; 

Evaṃ puññaratasseva, tassā’si divasaṃ gataṃ. 

76 . 

Evaṃ puññaparetasmiṃ, vasamāne naruttame; 

Raṭṭhaṃ janapadaṃ sabbaṃ, yojetvā puññakammesu. 

77 . 

Māṇo pācinadesamhi, vasanto balasaṅgahaṃ; 

Katvāna pituno senaṃ, dhanaṃ cevā harāpiya. 

78 . 

Kātuṃ saṅgāmamāgañchi, tipucullasagāmakaṃ; 

Dāṭhopatisso taṃ sutvā, tambalaṃgā mahābalo. 

79 . 

Tatthā’kaṃsu mahāyuddhaṃ, aññamaññaṃ samāgatā; 

Yodhā dāṭho patissassa, māṇaṃ saṅgaṃva mārayuṃ. 

80 . 

Taṃ sutvā dappulo sopi, sokasallahato mari; 

Sattāha manurādhamhi, vasaṃ rajjamakārayi. 

81 . 

Rohaṇe tīṇi vassāni, esa rajjamakārayi; 

Tasmā tassa kathā āsi, rohaṇamhi idhāpi ca. 

82 . 

Evaṃ paremāriya āhavamhi, 

Kicchena laddhāva narena bhogā; 

Āsuṃ khaṇe vijjulatopa bhogā, 

Ko buddhimā tesu ratiṃ kareyya. 

Sujanappasādasaṃvegatthāya kate mahāvaṃse 

Caturājako nāma 

Tecattālīsatimo paricchedo. 

Catucattālīsatima pariccheda 

Tirājako 

1 . 

Accaye hatthadāṭhassa, aggabodhikumārako; 

Kaṇiṭṭho rājino āsi, sirisaṅghādi bodhiko. 

2 . 

Dhammarājā ayaṃ āsi, sammā dassanasaññuto; 

Tasmā so puññakammāni, appameyyāni vattayi. 

3 . 

Nikāyattayavāsīnaṃ, bhattaggamavalokayi; 

Mahāpāḷiñca vaḍḍhesi, māghātañceva kārayi. 

4 . 

Ṭhānantarañca dāpesi, yathāraha manālayo; 

Sipagottādiyoggehi, saṃgatehi ca saṃgahi. 

5 . 

Yattha katthaci disvāpi, bhikkhavo so mahāmati; 

Sakkatvā sobhaṇāpesi, parittaṃ sāsanogadhaṃ. 

6 . 

Theraṃ so upasaṅkamma, nāgasālanivāsinaṃ; 

Dāṭhāsivaṃ mahāpaññaṃ, sīlavantaṃ bahussutaṃ. 

7 . 

Sakkacca naṃ tato sutvā, sammāsambuddhasāsanaṃ; 

Dhamme’tīvapasīditvā, sabbasantikaro iti. 

8 . 

Sutvā theriyavādānaṃ, pubbañātīnamattano; 

Pāpānaṃ duṭṭhacittānaṃ, apakāre kate bahū. 

9 . 

Vihāre pariveṇe ca, jiṇṇepākatike akā; 

Bhogagāme ca dāpesi, tattha tattha bahūdaye. 

10 . 

Vicchinnapaccaye cākā, tadātyaṃ kurite viya; 

Dāsakepi ca saṅghassa, yathāṭhāne ṭhapāpayi. 

11 . 

Padhānaghara metassa, therassa’kāsanāmakaṃ; 

Paṭiggahetvā taṃ so’pi, saṅghassā’dā mahāmatī. 

12 . 

Bhogagāme ca tassā’dā, bharattālaṃ kihimbilaṃ; 

Katakañca tulādhāraṃ, andhakārakameva ca. 

13 . 

Andhakāraṃ antureḷiṃ, bālavaṃ dvāranāyakaṃ; 

Mahānikaḍḍhikañceva, peḷahāḷaṃ tathāparaṃ. 

14 . 

Ete aññe ca so datvā, bhogagāme narissaro; 

Dāsi ārāmike ceva, attano kira ñātake. 

15 . 

Tathā dvinnaṃ nikāyānaṃ, vihāre mandapaccaye; 

Disvāpi ca sutvā vā, bhogagāme bahū adā. 

16 . 

Bahunā kintuvuttena, nikāyesu’pi tīsu’pi; 

Adā gāmasahassaṃ so, bahuppādaṃ nirākulaṃ. 

17 . 

Anussaranto so tiṇṇaṃ, ratanānaṃ guṇe vare; 

Ekāvaliṃ gahetvāna, akkhamāla makā kira. 

18 . 

Evaṃ sabbappayogehi, so’hu dhammaparāyano; 

Sabbe tamanusikkhantā, hesu dhammakarā narā. 

19 . 

Damiḷo potthakuṭṭhavo, tassa kammakaro tadā; 

Māṭambiyavhaṃ kāresi, padhānagharamabbhutaṃ. 

20 . 

Būkakalle ambavāpiṃ, tantavāyikacāṭikaṃ; 

Gāmaṃ niṭṭhilaveṭṭhiñca, tassā’dā so sadā sakaṃ. 

21 . 

Kappūrapariveṇe ca, kurundapillake tathā; 

Mahārājaghare ceva, pāsāde so’va kārayi. 

22 . 

Aññatthā’dā tayo gāme, vihāresu mahādhano; 

Potthasātavhayo pañño, vihāre jetanāmake. 

23 . 

Senāpatirājanāmaṃ, pariveṇaṃ samāpayi; 

Mahākando ca damiḷo, pariveṇaṃ sanāmakaṃ. 

24 . 

Cullapanthaṃ tathā eko, sehālauparājakaṃ; 

Uparājā sakāresi, saṅghatisso’pi rājino. 

25 . 

Aññesu bahavo āsuṃ, vihāre evamādike; 

Bhassa rañño’ nuvattantā, evaṃ dhammīhi pāṇino. 

26 . 

Pāpaṃ vāpi hi puññaṃ vā, 

Padhānoyaṃ karoti yo; 

Lo ko taṃ taṃ karoteva, 

Taṃ vijaneyya paṇḍito. 

27 . 

Jeṭṭhanāmā mahāpuññā, mahesī tassa rājino; 

Jeṭṭhārāmañca kāresi, bhikkhūnīnamupassayaṃ. 

28 . 

Tassā’dāsi ca dve gāme, pakkapāsāṇabhūmiyaṃ; 

Tambuddhaṃ bhelagāmañca, ārāmikasataṃ tathā. 

29 . 

Akā malayarājāpi, dhātugehaṃ mahārahaṃ; 

Maṇḍalagirivihāramhi, cetiyassa mahādhano. 

30 . 

Lohapāsādake so’va, chādesi majjhakūṭakaṃ; 

Bodhitissavihārañca, bodhitasso mahāyaso. 

31 . 

Dīpe maṇḍalikā sabbe, tattha tattha yathābalaṃ; 

Vihāre pariveṇe ca, kārayiṃsu anappake. 

32 . 

Tassa kālo narindassa, puññakammamayo idha; 

Ativitthārabhītena, sabbaso na vicāritaṃ. 

33 . 

Pubbakopi kathāmaggo, ākulo viya bhātime; 

Yathāpadhānaṃ kathitaṃ, hetūnaṃ upalakkhaṇaṃ. 

34 . 

Athāparena kālena, pulatthinagaraṃ gato; 

Vāsaṃ tattheva kappesi, karonto puññasañcayaṃ. 

35 . 

Atekicchiyarogena, samphuṭṭho kālamattano; 

Maraṇassa viditvāna, tamāhuyamahājanaṃ. 

36 . 

Ovaditvāna dhammena, maraṇaṃ so upāgami; 

Mahājano mate tasmiṃ, bāḷhasoko parodiya. 

37 . 

Katvā āḷahaṇe tassa, kiccaṃ sabbamasesato; 

Tassāḷāhaṇabhasmampi, katvā bhesajjamattano. 

38 . 

Rājā bhaṇḍañca taṃ sabbaṃ, sabbañca balavāhanaṃ; 

Sammā ādāya gopetvā, nagaraṃ samupāgami. 

39 . 

Evaṃ soḷasame vasse, rājā āsi divaṅgato; 

Potthakuṭṭhopi damiḷo, rajjaṃ tassa vicārayi. 

40 . 

Uparājaṃ gahetvāna, dāṭhāsivaṃ khipāpayi; 

Cārako vihituṃ sammā, rakkhāvaraṇa mādisi. 

41 . 

Vinā raññā na sakkāti, mediniṃ paribhuñjituṃ; 

Ānetvā dattanāmakaṃ, dhanapiṭṭhappadhānakaṃ. 

42 . 

Uppannaṃ rājavaṃsamhi, rajje taṃ abhisiñciya; 

Tassa nāmaṃ ṭhapetvāna, sayaṃ sabbaṃ vicārayi. 

43 . 

Danto so dhanapiṭṭhimhi, vihāraṃ sakanāmakaṃ; 

Kārayitvāna puññāni, aññānipi samācini. 

44 . 

Samakantu so ṭhatvā’va, vassadvaya mahumato; 

Potthakuṭṭho matetasmiṃ, puna aññampi māṇavaṃ. 

45 . 

Hatthadāṭhaṃ samāhūya, uṇhā nagarasambhavaṃ; 

Tampi rajje bhisiñcitvā, yathā pubbaṃ sayaṃvasī. 

46 . 

Kāḷadīghāvikaṃ katvā, padhānagharakaṃ tathā; 

Puññamaññaṃ chamāsehi, so’pi maccuvasaṃ gato. 

47 . 

Evaṃ viditvā bahupaddavāni; 

Dhanāni dhaññāni ca vāhanāni; 

Vihāya rajjesu ratiṃsappaññā; 

Manuññapuññābhiratā bhaveyyuṃ. 

Sujanappasādasaṃvegatthāya kate mahāvaṃse 

Tirājako nāma 

Catucattālīsatimo paricchedo. 

Pañcacattālīsatima pariccheda 

1 . 

Rañño tassaccaye rājā, māṇavammo ahosi so; 

Kiṃ gotto kassa putto ca, kathaṃ rajjamapāpuṇi. 

2 . 

Mahāsammatavaṃsamhi, jāto jātiguṇāvaho; 

Putto kassapanāmassa, thūpārāmassa bhedino. 

3 . 

Dhītā malayarājassa, saṅghanāmassa rājino; 

Taṃ labhitvā vasaṃ dese, uttare līnavuttiko. 

4 . 

Hatthadāṭhanarindena, tasmiṃ attheva dhārite; 

Jambudīpamupāgamma, narasīhaṃ mahīpati. 

5 . 

Gantvā vatvā sakaṃ nāmaṃ, sevituṃ tamupakkami; 

Ārādhesi ca sabbehi, payogehi narādhīpaṃ. 

6 . 

Viditvā tassa sohajjaṃ, netvā bhariyamattano; 

Vāsaṃ tattheva kappesi, sevamāno divānisaṃ. 

7 . 

Sopi ārādhito tena, kaṇḍuveṭṭhi naruttamo; 

Sabbaṃ nentova taṃ rajjaṃ, mahābhogamadāpayi. 

8 . 

Tena saṃvāsamanvāya, bhariyā saṅghanāmikā; 

Catasso dhītaro putte, cattāropi vijāyatha. 

9 . 

Athekadivasaṃ rājā, hatthikkhandhavaraṃ gato; 

Sañcaranto yathākāmaṃ, māṇavammena ekato. 

10 . 

Nāḷikeraṃ pivitvāna, tatraṭṭhova pipāsito; 

Māṇavammassa pādāsi, maññanto aññameva taṃ. 

11 . 

So taṃ gahetvā cintesi, sakhaṃ pesa narādhipo; 

Ucchiṭṭhaṃ nāma kiṃ hoti, sattānaṃ paramatthato. 

12 . 

Tasmā yuttaṃ mayāpātu-mīti cintiya taṃ pivi; 

Evaṃ honti mahussāhā, detukāmāhi buddhino. 

13 . 

Rājāpi disvā taṃ bhīto, tassapī tāva sesakaṃ; 

Sayaṃ pivi tathāhoti, kammaṃ puññavataṃ sadā. 

14 . 

Ṭhapesi sakaveseva, tato paṭṭhāya attano; 

Bhojane sayane ceva, parihāre ca vāhane. 

15 . 

Evaṃ tesu vasantesu, yuddhatthāyamupakkami; 

Vallabho narasīhena, narasīho vicintayi. 

16 . 

Ayaṃ kho mama sevāya, rajjaṃ vaṃsa gataṃ sakaṃ; 

Labhissāmīti seveti, rattiṃ diva matandito. 

17 . 

Sace sopi mayā gantvā, yujjhanto maraṇaṃ gato; 

Takkitaṃ tassa mayhañca, sabbaṃ tamaphalaṃ bhave. 

18 . 

Evaṃ cintiyataṃ rājā, nivattetvā sake pure; 

Sayaṃ vallabharājena, kātuṃ saṅgāmamārasi. 

19 . 

Māṇavammopi cintesi, sace’yaṃ mayi jīviti; 

Rājā mīyati yuddhamhi, kiṃ phalaṃ mama jīvite. 

20 . 

Vissāso dukkato tena, bhavissati tathāsati; 

Saṅgahesi kimatthaṃ maṃ, samānattena attano. 

21 . 

Tasmā yuttaṃ mayā gantuṃ, sahasaṅgāma maṇḍalaṃ; 

Sukhañhi saddhiṃ tenettha, jīvitaṃ maraṇaṃpi vā. 

22 . 

Evaṃ cintiya sannaddha-balo hatthivaraṃ gato; 

Gantvā dassesi attānaṃ, so taṃ saṅgāma maṇḍale. 

23 . 

Narasīhova taṃ disvā, haṭṭhatuṭṭho samuggiri; 

Saho santhavametasmiṃ, kattabbaṃ me kataṃ iti. 

24 . 

Tato mānassa senā ca, senā cevassarājino; 

Senaṃ vallabharājassa, viddhaṃsesi samāgatā. 

25 . 

Māṇavammopi dassesi, tahiṃ surattamattano; 

Parakkamanto devānaṃ, raṇe nārāyaṇo viya. 

26 . 

Narasītopi santuṭṭho, māṇavammassa vikkame; 

Āliṅgatvā sinehena, tvaṃ kho me jayado iti. 

27 . 

Attano puramāgamma, katvā vijayamaṅgalaṃ; 

Māṇavammassa senāya, kattabbaṃ sabbamācari. 

28 . 

Athevaṃ cintayi rājā, kattabbaṃ me sahāyako; 

Attanā’kāsi sabbañca, anaṇo so mamajjato. 

29 . 

Iṇaṃ mamāpi sodhemi, katvā kattabbamattanā; 

Kattaññū katavedīhi, purisā’tīvadullabhā. 

30 . 

Amacce sannipātetvā, idaṃ vacanamabravi; 

Sahāyassa mametassa, kamme tumhepi sakkhino. 

31 . 

Mayāpi tassa kattabbaṃ, kammaṃ sādhu sukhāvahaṃ; 

Upakāro hi sādhūnaṃ, dhammo pubbopakārino. 

32 . 

Evaṃ vutte amaccā te, paccāhaṃsu mahīpati; 

Yaṃ yamicchati devohi, taṃ taṃ ruccati no iti. 

33 . 

Atha so māṇavammassa, senaṃ datvā savāhanaṃ; 

Sabbopakaraṇañceva, sabbakammakarepi ca. 

34 . 

Gacchāti vatvā taṃ yantaṃ, sahasenāyapekkhiya; 

Paridevittha bhūmindo, vippavutthaṃ’va puttakaṃ. 

35 . 

Māṇavammopi āruyha, nāvāyo jaladhītaṭe; 

Na cireneva āgamma, samattikkamma vegasā. 

36 . 

Saha senāya maddantho, laṅkādīpamupavisī; 

Taṃ sutvāna palāyittha, rājā dāṭhopatissako. 

37 . 

Māṇavammo puraṃ gantvā, ahutvāva narādhipo; 

Palātamanubandhittha, padānupadamugato. 

38 . 

Tadā sā damiḷi senā, assosi kira sāmiko; 

Mahārogā’bhibhūtoti, sutvā taṃ sā apakkami. 

39 . 

Sutvā dāṭhopatisso taṃ, samādāya mahābalaṃ; 

Māṇavammaṃ upāgamma, kātumārabhi saṃyudhaṃ. 

40 . 

Māṇavammo ca cintesi, sabbā senā gatā mama; 

Mate mayi samijjheyya, verino me manorathaṃ. 

41 . 

Jambudīpaṃva tasmā’haṃ, gantvā’dāsa balaṃ tato; 

Puna rajjaṃ gahessaṃti, tasmā evamakāsi so. 

42 . 

Gantvā puna’pi disvāna, sahāyaṃ narasīhakaṃ; 

Ārādhahanto nipuṇaṃ, sakkaccaṃ tamupaṭṭhahi. 

43 . 

Yāva rājacatukkaṃso, māṇāmmo tahiṃ vasi; 

Narasīho’tha cintesi, mānatthaddho yasodhano. 

44 . 

Rajjatthaṃ me sahā yo maṃ, sevantoyeva addhago; 

Vuddho hessati taṃ passaṃ, kathaṃ rajjaṃ karomahaṃ. 

45 . 

Imasmiṃ pana vārasmiṃ, pesayitvā balaṃ mama; 

Rajjaṃ taṃ na gahessāmi, ko attho jīvitena me. 

46 . 

Evaṃ cintiya so senaṃ, sannipātiya attano; 

Sannāhetvā yathā yogaṃ, dāpetvāna yathāruciṃ. 

47 . 

Sayameva tamādāya, samuddataṭamāgato; 

Nāvāyo cittarūpāyo, kārayitvā thirā bahū. 

48 . 

Amacce āha ‘‘etena, saddhiṃ gacchatha bho’’iti; 

Nāvaṃ ārohituṃ sabbe, na icchiṃsu tadā janā. 

49 . 

Tadā sīho vicintetvā, sayaṃ hutvā tirohito; 

Attano parihāraṃ so, rājalakkhaṇasammataṃ. 

50 . 

Sabbaṃ tasseva datvāna, alaṅkārampi attano; 

Āropetvāna taṃ nāvaṃ, gaccha ṭhatvāna sāgare. 

51 . 

Imaṃ bheriṃca vādehi, koṭṭhanāmanti yojayī; 

So’pi sabbaṃ tathākāsi, rājāno agamā iti. 

52 . 

Āruhiṃsu janā nāvaṃ, ekaṃ katvā narādhipaṃ; 

So taṃ senaṅgamādāya, māṇo gantuṃ samārabhi. 

53 . 

Kevalo’pi samuddo so, ahobhi nagarūpamo; 

Atha so paṭṭanaṃ patvā, otaritvā savāhano. 

54 . 

Vissāmetvā balaṃ tattha, vasaṃ katipaye dine; 

Uttaraṃ desamādāya, katvā hatthagataṃ janaṃ. 

55 . 

Akkhobbhiya mahāseno, nagaraṃ gantumārabhi; 

Potthakuṭṭhopi taṃ sutvā, paccuggañchi mahābalo. 

56 . 

Saṃgacchiṃsu ubho senā, bhinnavelā’va sāgarā; 

Māṇavammo tato hatthi-māruyha gahitāyudho. 

57 . 

Potthakuṭṭhañca rājānaṃ, dvedhā katvā palāpayi; 

Hatthadāṭhaṃ palāyantaṃ, disvā janapadā narā. 

58 . 

Sīsamassa gahetvāna, māṇavammassa dassayuṃ; 

Potthakuṭṭhopalāyitvā, merukandaramāgami. 

59 . 

Tato taṃ sāmiko disvā, sahāyo me ayaṃciraṃ; 

Tasmā na sakkā caḍḍetuṃ, āpade saraṇāgataṃ. 

60 . 

Sāmino ca sahāyassa, niddosohaṃ kathaṃ bhave; 

Iti cintiya pūvaṃ so, savisaṃ khādiyā’mari. 

61 . 

Kuṭṭhakopi ca teneva, khāditvā pūvakaṃ mato; 

Māṇavammassa tassevaṃ, dīpo āsi akaṇṭako. 

62 . 

Māṇavammo tato dīpe, chattaṃ ussāpayi tadā; 

Vārento viya teneva, dukkhaṃ dīpe janassa so. 

63 . 

Puññakammāni so’kāsi, anagghāni bahūni ca; 

Samattho kohi taṃ sabbaṃ, vattuṃ paṭipadaṃ naro. 

64 . 

Kappagāmavhayañceva, tathā sepaṇṇināmakaṃ; 

Padhānarakkhe ca siriṃ, sirīsaṅghādi bodhike. 

65 . 

Pāsādaṃ sova kāresi, pasādāvahamuttamo; 

Chādesi lohapāsādaṃ, thūpārāmagharaṃ tathā. 

66 . 

Thūpārāme ca pāsādaṃ katvā’dā paṃsukūlinaṃ; 

Jiṇṇakaṃ paṭisaṅkhāsi chattaṃ cetiyamuddhani; 

Bahavo jiṇṇakāvāse tattheva paṭisaṅkhari. 

[Ettha māṇavammassa rajjakathāya ūnatā dissati. Ito paṭṭhāya aggabodhissa rajjapaṭibaddhā kathā vira khāyati.] 

Chacattālīsatima pariccheda 

1 . 

…Vāsaṃ-katvā sulabhapaccayaṃ; 

Dāsi dhammarucinaṃ so, rājinī dīpakampi ca. 

2 . 

Kāretvāna paricchedaṃ, mahānettādi pādikaṃ; 

Tesameva adā koḷu-vāte so devatissakaṃ. 

3 . 

Vahatthale ca so katvā, kadambagonanāmakaṃ; 

Devapāḷimhi katvāna, gīrivhanagaraṃ tathā. 

4 . 

Katvā antarasobbhamhi, devanāmaṃ vihārakaṃ; 

Rājamātikamārāmaṃ, katvā’dā paṃsukūlinaṃ. 

5 . 

Gokaṇṇakavihāre’kā, padhānagharameva ca; 

Jiṇṇagehañca kāresi, vaḍḍhamānakabodhiyā. 

6 . 

Saṅghamittavhaye ceva, aññattha ca mahāyaso; 

Tattha tattha vihāresu, navakammamakārayi. 

7 . 

Chabbīsati sahassāni, suvaṇṇānaṃ samappiya; 

Jiṇṇāni paṭisaṅkhāsi, rājā cetiyapabbate. 

8 . 

Tālavatthuvihārañca, kāretvā paṇṇabhattakaṃ; 

Vihārassa mahāsena-narindavhassa dāpayi. 

9 . 

Goṇḍigāmikavāpiñca, chinnaṃ bandhi yathā purā; 

Dānabhaṇḍañca so sabbaṃ, sabbesaṃ dāsi pāṇinaṃ. 

10 . 

Uposathaṃ upavasati, saddhiṃ dīpajanehi so; 

Dhammañca tesaṃ deseti, dātuṃ lokuttaraṃ sukhaṃ. 

11 . 

Kammaṃ sovaggiyaṃ tassa, rajje sabbo samācari; 

Yaṃ karoti mahīpālo, taṃ tassa kurute jano. 

12 . 

Tasmā rājā mahāpañño, dhammameva samācare; 

So nivutthanivutthamhi, ṭhāne hoti mahāyaso. 

13 . 

Sampattaparivāro ca, ante gacchati nibbutiṃ; 

Attatthañca paratthañca, tasmā passeyya buddhimā. 

14 . 

Attanā yadi ekena, vinitena mahājanā; 

Vinayaṃ yanti sabbepi, kotaṃ nāseyya paṇḍito. 

15 . 

Payogo yo hi sattānaṃ, lohadvaya hitāvaho; 

So tena akato natthi, rattandivamatandinā. 

16 . 

Attano so nivatthāni, vatthāni sukhumāni ca; 

Paṃsūkūlikabhikkhūnaṃ, cīvaratthāya dāpayi. 

17 . 

Aṭṭhānaviniyogopi, saṅgaho vā virūpako; 

Sāvajjo paribhogo vā, tassa nāhosi sabbaso. 

18 . 

Ye ye sattā yadā hārā, tesaṃ taṃ taṃ sadāpayi; 

Ye yena sukhī honti, te te tena sukhāpayī. 

19 . 

Evaṃ puññāni katvāna, chabbassāni narādhipo; 

Agamā devarājassa, santikaṃ santiyāvaho. 

20 . 

Atha tassa nujo rājā, kassapo hoti khattiyo; 

Samattho rajjabhārassa, vahituṃ pubbavuttino. 

21 . 

Pitā viya niyaṃ puttaṃ, so saṅgaṇhi mahājanaṃ; 

Dānena peyyavajjena, atthassa cariyāya ca. 

22 . 

Ṭhānantarañca dāpesi, tassa tassa yathārahaṃ; 

Sayaṃ bhuñjittha bhogepi, sabbadukkhavivajjito. 

23 . 

Gīhinañceva bhikkhūnaṃ, brahmaṇānañca khattiyo; 

Vattāpayi sakāvāre, māghātañceva kārayi. 

24 . 

Macchatitthe duve ceva, āvāsaṃ heḷigāmakaṃ; 

Vaṇijjagāmamārāmaṃ, kassapādīgiriṃ tathā. 

25 . 

Tathā ambatanavhañca, padhānaghara muttamaṃ; Bhogagāmañca… 

[Etthakassapassa rajjapaṭibaddhāya kathāya ūnatā dissati.] 

26 . 

Tesaṃ sabbakaniṭṭhopi, mahindo nāma khattiyo; 

Sampattarajjo nāhosi, rājā rajja dhurandharo. 

27 . 

Tassapi kira nilavho, sahāyo cīrasatthuto; 

Mato pubbeva tasmā, so saranto taṃ na icchitaṃ. 

28 . 

Ahorajjampi dīpamhi, na maññittha sukhāvahaṃ; 

Abhāvena sahāyassa, sahāyā’tīva dullabhā. 

29 . 

Teneva vuttaṃ muninā, dhammā yekeci lokiyā; 

Tathā lokuttarā ceva, dhammā nibbānagāmino. 

30 . 

Kalyāṇamittaṃ āgamma, sabbe te honti pāṇinaṃ; 

Tasmā kalyāṇamittesu, kattabbo’ti sadā daro. 

31 . 

Ādipādova so tasmā, hutvā rajjaṃ vicārayi; 

Pāletuṃyeva dīpamhi, jivanto viya pāṇino. 

32 . 

Kassapassa sabhātussa, puttaṃ so aggabodhikaṃ; 

Ṭhapetvā oparajjamhi, datvā bhogamanappakaṃ. 

33 . 

Desaṃ datvāna pācinaṃ, vasituṃ tattha pesiya; 

Desaṃ dakkhiṇamādāsi, rāja puttassa attano. 

34 . 

Mahāpāḷimhi dānañca, dāpesi dasavāhaṇaṃ; 

Sabbe bhoge same’kāsi, yācanānaṃ saha’ttanā. 

35 . 

Adatvā yācakānaṃ so, nu kiñci paribhuñjati; 

Bhuttaṃ vā satiyā deti, dvi guṇaṃ attabhuttato. 

36 . 

Sakanāmaṃ sakāresi, bhikkhunī na mupassayaṃ; 

Pādānagaragallañca, ārāma mariyādakaṃ. 

37 . 

Mahindataṭamārāmaṃ, sampatta catupaccayaṃ; 

Aññampi bahudhā kāsi, puññaṃ puññaguṇerato. 

38 . 

Tiṇī vassāni kāretvā, rajjameva mahāmati; 

Gavesanto sahāyaṃ’va, devalokamupāgami. 

39 . 

Vasanto dakkhiṇe dese, aggabodhi kumārako; 

Kenāpi karaṇīyena, nagaraṃ āgato ahu. 

40 . 

Tasmiṃ tattha vasantamhi, ādipādo mahindako; 

Mato āsi tato tassa, rajjaṃ hatthagataṃ ahu. 

41 . 

So taṃ hatthagataṃ katvā, saṇṭhapetvāna sāsanaṃ; 

Pācina desapatino, aggabodhissa pesayi. 

42 . 

Sa āgantvā ahu rājā, silāmeghoti saññito; 

Oparajje kumārañca, abhisiñcittha bhūpati. 

43 . 

So rājā naṃ niyojetvā, cintā bhāraṃ vimuñciya; 

Bhoge bhuñjatha tumheti, sayaṃ rajjaṃ vicārayi. 

44 . 

Yathāyogaṃ janassesa-kāsi niggahasaṃgahe; 

Dese ubbinayaṃ sabbaṃ, maggaṃ pāpesi cakkhumā. 

45 . 

Evaṃ tesu vasantesu, otāraṃ pāpakammino; 

Na labhantā vicintesuṃ, bhinditabbā ime iti. 

46 . 

Rājānamupasaṅkamma, avocuṃ pisunaṃ raho; 

Tuvaṃ rājāsi nāmena, rājā añño sabhāvaho. 

47 . 

Uparājā ayaṃ rajjaṃ, gaṇhissati mahājanaṃ; 

Saṅgayha na cireneva, hoti rājā na saṃsayo. 

48 . 

Taṃ sutvāna mahīpālo, paribhijji kumārake; 

Kumāropi vidhitvā taṃ, coro hutvāna rājindo. 

49 . 

Palāyitvā sakaṃ desaṃ, saṅgaṇhitvā tahiṃ jane; 

Mahantaṃ balamādāya, kātuṃ saṅgāma mārabhi. 

50 . 

Kadalyādinivātamhi, saṅgāmo bhiṃsano ahu; 

Gato tattha parājitvā, kumāro malayaṃ vaso. 

51 . 

Tato rājā kataññū so, upakāraṃ sabhātuno; 

Cintetvā rajjadānādiṃ, paridevittha pākaṭaṃ. 

52 . 

Kumāropi ca taṃ sutvā, ahosi muducittako; 

Evaṃ te aññamaññassa, siniddhantaṃ pakāsayuṃ. 

53 . 

Rājā gantvā sayaṃyeva, malayaṃ ekako vaṃso; 

Kumāraṃ taṃ samādāya, āgamittha sakaṃ puraṃ. 

54 . 

Hoti nissaṃsayaṃ [evaṃpi citto] atīva so; 

Vivāhaṃ tena kāresi, dhītaraṃ saṅghanāmikaṃ. 

55 . 

Tāya saddhiṃ vasanto so, vissattho tena rājinā; 

Pahāraṃ tāya pādāsi, duṭṭho dosamhi kismiṃci. 

56 . 

Pitaraṃ sā upāgamma, karuṇaṃ roditampati; 

Akāraṇe maṃ māreti, dinno vo sāmiko iti. 

57 . 

Sopi taṃ sutamatteva, dukkataṃ vata me iti; 

Pabbājesi lahuṃ gantvā, bhikkhūnī na mupassayaṃ. 

58 . 

Aggabodhisanāmotha, tassā mātula puttako; 

Sucireneva kālena, tassaṃ sā rattamānaso. 

59 . 

Kālo’yanti viditvāna, tamādāya palāyituṃ; 

Aññato taṃ gahetvāna, gato ekova rohaṇaṃ. 

60 . 

Aggabodhiṃ narindo so, aggabodhi namādiya; 

Aggabodhiṃ nihantuṃ taṃ, rohaṇaṃ tamupāvīsi. 

61 . 

Aggabodhi nisedhetvā, aggabodhiṃ sabhātaraṃ; 

Apare pabbate hantu-maggabodhiṃ sayaṃ gato. 

62 . 

Kasiṇaṃ rohaṇaṃ hattha-gataṃ katvā mahā balo; 

Yujjhitvā tena taṃ gaṇhi, bhariyaṃ saṅghamattano. 

63 . 

Tato paṭṭhāya sukhitā, samaggā te tayo janā; 

Vissaṭṭhā aññamaññesu, vihariṃsu yathāruciṃ. 

64 . 

Vāpāraniṃ akārāmaṃ, tathā māṇaggabodhikaṃ; 

Sabhattuddesabhogañca, vihāre atiyuttare. 

65 . 

Hatthi kucchivihāre ca, vihāre puna piṭṭhike; 

Mahādīpariveṇe ca, pāsāde vāhadīpake. 

66 . 

Thūpārāmamhi gehassa, dvāre ca parijiṇṇake; 

Kāsi pākatikaṃ tattha, thambhe ca parivattayi. 

67 . 

Evaṃ katvāna puññāni, puññāni ca yathābalaṃ; 

Cattālīsatime vasse, yathākamma mupāgami. 

68 . 

Athoparājā rājā’si, aggabodhi sirīdharo; 

Tanayo so mahindassa, ādipādassa dhīmato. 

69 . 

Sāsanampi ca lokañca, saṅgaṇittha yathārahaṃ; 

Oparajje’bhisiñcattha, mahindaṃ puttamattano. 

70 . 

Mahābodhissa kāresi, gharaṃ jiṇṇaṃ navaṃ thiraṃ; 

Ārāme dve ca kāresi, kaḷandaṃ mallavātakaṃ. 

71 . 

Dhammakammehi sakkaccaṃ, sodhesi jinasāsanaṃ; 

Vinicchananto dhammena, chindi kūṭaṭṭakārake. 

72 . 

Bhesajjañca gilānānaṃ, maṅgalaṃ cāvamaṅgalaṃ; 

Laṅkādīpamhi sakale, sayameva vicārayī. 

73 . 

Salākabhattaṃ dāpesi, nikāyattaya vāsinaṃ; 

Bhojanaṃ paṃsukūlīnaṃ, attayoggaṃ mahārahaṃ. 

74 . 

Evamādīni katvāna, puññāni sasayaṃ vasī; 

Cuto’si chahi vassehi, pulatthinagare vasaṃ. 

75 . 

Tato pubbeva tassāsi, putto so yuvarājako; 

Mato kira tato rajjaṃ, aputtaṃ taṃ tadā ahu. 

76 . 

Putto mahindo nāmā’si, silā meghassa rājino; 

Rajjayoggo mahāpuñño, lokasaṅgaṇha nakkhamo. 

77 . 

Tassa jātadineyeva, rājā nakkhattapāṭhake; 

Pucchitvā rajjayoggoti, sutvā tehi viyākataṃ. 

78 . 

Datvā tesaṃ dhanaṃ sādhu, pavattiṃ taṃ nigūhayi; 

Atha naṃ so vayappattaṃ, katvā senāpatiṃsakaṃ. 

79 . 

Rajjaṃ vasseva katvāna, sabbaṃ hatthe sayaṃvasī; 

So dhammena vicāresi, rāja kiccaṃ mahāmati. 

80 . 

Matepi tasmiṃ tasmā so, aggabodhābhidhānino; 

Senāpaccaṃ na gaṇhittha, nayaññū tassa hatthako. 

81 . 

Tadā kenaci gantvā so, karaṇīyena rājino; 

Samuddatīre vasati, mahātitthamhi paṭṭane. 

82 . 

Sutvā so cūḷapituno, maraṇaṃ vegasā’gamā; 

Corā rajjaṃ gahetvāna, nāseyyuṃ nagaraṃ iti. 

83 . 

Tato uttaradesamhi, maṇḍalīkā saraṭṭhiyā; 

Acchinditvāna taṃ desaṃ, chinnarājakaraṃ karuṃ. 

84 . 

So taṃ sutvā mahāseno, gantvā uttaradesakaṃ; 

Sabbe nimmathayitvāna, maṇḍalī kesaraṭṭhiye. 

85 . 

Gantvā rañño mataṭhānaṃ, disvā deviṃ parodiya; 

Assāsetvā yathākālaṃ, idaṃ vacanamabravi. 

86 . 

Mācintesi mahādevī, mato me sāmiko iti; 

Rakkhissāmi ahaṃ dīpaṃ, tumhe rajjaṃ karissatha. 

87 . 

Tuṇhibhūtā’dhivāsetvā, piyasā pāpabuddhikā; 

Raho yojayī taṃ hantuṃ, vatthukāmā yathāruciṃ. 

88 . 

Senāpati taṃ ñatvāna, tassā’rakkhaṃ vidhāya so; 

Taṃ pakkhiyehi yujjhitvā, palāpesi mahājanaṃ. 

89 . 

Tato deviṃ sabandhetvā, pakkhipitvāna yānake; 

Ādāya taṃ puraṃ gantvā, rajjaṃ gaṇhi sasādhanaṃ. 

90 . 

Atthi dappuḷa nāmo’pi, 

Silā meghassa rājino; 

Bhāgineyyo mahāseno, 

Ādipādo mahā dhano. 

91 . 

So senaṃ sannipātetvā, vasanto kāḷavāpiyaṃ; 

Kātuṃ saṅgāma māgañchi, saṅgagāmappadesakaṃ. 

92 . 

Senāpati pavattiṃ taṃ, sutvā sampannavāhano; 

Deviñca taṃ samādāya, agamā tattha sajjukaṃ. 

93 . 

Tesaṃ tatthasi saṅgāmo, ubhinnaṃ lomahaṃsano; 

Ādipādo tadāsenaṃ, ohīyantaṃ samekkhiya. 

94 . 

Palāyitvā āruhittha, acchaselaṃ savāhano; 

Palāpetvāna taṃ tattha, senāpati sukhaṃ vasi. 

95 . 

Suññaṃti nagaraṃ sutvā, maṇḍalīkāpi uttare; 

Dese sabbe samāgamma, aggahesuṃ puraṃ tadā. 

96 . 

So hi te paṭibāhesi, sūro dhīraparakkamo; 

Athāgamma puraṃ rajjaṃ, vicāresi yathānayaṃ. 

97 . 

Bhikkhusaṅghassa lokassa, macchānaṃ migapakkhinaṃ; 

Ñātīnaṃ balakāyassa, kattabbaṃ sabbamācari. 

98 . 

Pacchā anu balappatto, dappulo malayaṃ gato; 

Bhāgineyyo duve ceva, pakkositvāna rohaṇā. 

99 . 

Raṭṭhe janapade sabbe, ādāya bahuvāhano; 

Rattiyaṃ puramāgamma, samuddo viya otthari. 

100 . 

Balakāyo puraṃ rundhi, ugghosento samantato; 

Hesitena turaṅgānaṃ, koñcanāde nadantinaṃ. 

101 . 

Tāḷāvacara saddānaṃ, kāhaḷānaṃ ravena ca; 

Gajjitena bhaṭānañca, ākāsaṃ na tadā phali. 

102 . 

Tadā senāpati disvā, mahāsenaṃ pamodiya; 

Ārocesi avattiṃ taṃ, balakāyassa attano. 

103 . 

Rājaputtā tayo ete, mahantaṃ balamādiya; 

Nagaraṃ no’parundhiṃsu, kintu kattabba mettha vo. 

104 . 

Evaṃ vuttā tamāhaṃsu, sūrā tassa raṇatthino; 

Devāsevā dineyeva, sevakānaṃ na jīvitaṃ. 

105 . 

Evaṃ bhūte sace kāle, ohīnā jīvibhatthino; 

Posesi sāmi kiṃ kāla-mettakaṃ no yathā sukhaṃ. 

106 . 

Vutte evaṃ saussāho, balaṃ sajjiya rattiyaṃ; 

Uggate aruṇe hatthi-māruyha katakammakaṃ. 

107 . 

Dvārene’kena nikkhamma, patanto asanī viya; 

Saddhiṃ yo dhasahassehi, saṅgāmaṃ kāsi dussahaṃ. 

108 . 

Balaṃ taṃ ādipādassa, nipphoṭetvā tato tato; 

Sannipātiya ekajjhaṃ, niyattiṃ sampavedayi. 

109 . 

Hatāvasese ādāya, ādipādopi dappuḷo; 

Pubbaṇheva parājitvā, palāyitvā’ga rohaṇaṃ. 

110 . 

Rājaputte duve ceva, rohaṇamhā tadā gate; 

Jīvaggāhaṃ sagāhetvā, te ādāya puraṃ gato. 

111 . 

Evaṃ pattajayo sūro, dīpe jāte nirākule; 

Pācinadesaṃ sādhetuṃ, pesayittha savāhane. 

112 . 

Tepi gantvāna desaṃ taṃ, uttaraṃ desameva ca; 

Sādhayitvā’cireneva, saṅgahesuṃ mahābalaṃ. 

113 . 

Rājāpi taṃ mahādeviṃ, bhariyaṃ kāsi attano; 

Pariccattuñca māretuṃ, na sakkāyanti cintiya. 

114 . 

Tesaṃ saṃvāsamanvāya, gabbho āsi patiṭṭhito; 

Puttaṃ vijāyi sādhañña-puññalakkhaṇasaññuttaṃ. 

115 . 

Rañño sā’tipiyā āsi, tato paṭṭhāya sopi kho; 

Puttassa tassa pādāsi, oparajjaṃ sabhogiyaṃ. 

116 . 

Ṭhitā pācinadesamhi, ādipādā nisammataṃ; 

Vinā so’yanti amhākaṃ, ubho hutvāna ekato. 

117 . 

Dvīsu passesu senañca, samādāya mahādhanaṃ; 

Sandhiṃbhātaramāhūya, katvārohaṇa desato. 

118 . 

Gaṅgātīramhi vāsaṃ te, kappayiṃsu mahabbalā; 

Rājā sabbaṃ nisamme’taṃ, maṇḍalīke tahiṃ tahiṃ. 

119 . 

Ārādhetvā gahetvāna, duṭṭhe māriya kecana; 

Rakkhaṃ datvāna nagare, kattabbaṃ sādhuyojiya. 

120 . 

Mahāsenaṅgamādāya, mahesiñca tamādiya; 

Khandhāvāraṃ niveseti, mahummāramhi gāmake. 

121 . 

Tassāgamanamaññāya, ādipādāpi te tayo; 

Koviḷāravhaye gāme, mahāyuddhaṃ pavattayuṃ. 

122 . 

Atha rājā mahāseno, samugghātesi taṃ balaṃ; 

Dappuḷo so palāyittha, ādi pādā duve hatā. 

123 . 

Tatthāpi laddhavijayo, puramāgammabhūmipo; 

Rājakiccaṃ vicāresi, mahādānaṃ pavattayi. 

124 . 

Mahābodhi dumindassa, mahācetittayassa ca; 

Dhātūnampi ca sakkaccaṃ, mahāpūjāmakārayī. 

125 . 

Rohaṇaṃ samupāgamma, dappuḷo so tamāgato; 

Balaṃ sampaṭipādesi, yujjhituṃ puna rājinā. 

126 . 

Rājā so puttanattānaṃ, desaṃ kātuṃ nirākulaṃ; 

Thūpārāmamhi sabbepi, sannipātiya bhikkhavo. 

127 . 

Aññepi ca mahāpaññe, yuttā yuttivisārade; 

Rājadhammesu sabbesu, nipuṇo nayakovido. 

128 . 

Ārocetvā pavattiṃ taṃ, tehi sammā pakāsito; 

Caturaṅgamahāseno, sabbūpakaraṇānugo. 

129 . 

Dīpe sabbattha yojetvā, kattabbaṃ nagarepi ca; 

Nikkhanto na cireneva, agamā mārapabbataṃ. 

130 . 

Sammadditvāna taṃ desaṃ, khippaṃ pabbatamāruhī; 

Taṃ disvā rohaṇe sabbe, bhītā taṃ vasamāgamuṃ. 

131 . 

Tato sandhiṃ karitvāna, dappuḷena sadappako; 

Hatthī asse ca maṇayo, gahetvā tassa hatthato. 

132 . 

Gāḷhagaṅgañca katvāna, sīmaṃ rohaṇabhoginaṃ; 

Oragaṅgaṃ samādāya, rājabhogamakārayi. 

133 . 

Dīpamevaṃ mahātejo, katvā vigatakaṇṭakaṃ; 

Ekātapatto āgamma, puraṃ vasi yathāsukhaṃ. 

134 . 

Pariveṇaṃ sakāresi, rājā dāmavihārakaṃ; 

Tathā sanniratitthañca, pulatthinagare vibhū. 

135 . 

Mahālekhañca kāresi, pariveṇamabhayā cale; 

Tathā ratanapāsādaṃ, tatheva sumanoharaṃ. 

136 . 

Anekabhūmaṃ kāretvā, vejayantamivāparaṃ; 

Tathā satasahassehi, tīhi ceva mahādhano. 

137 . 

Jambonadatuvaṇṇassa, sahassehi ca saṭṭhihi; 

Bimbaṃ satthussa kāretvā, nagghaṃ cūḷāmaṇiyutaṃ. 

138 . 

Pūjaṃ sabbopahārena, kāretvāna mahārahaṃ; 

Pāsādamahane sabbaṃ, rajjaṃ ossajji attano. 

139 . 

Bodhisattañca kāretvā, rājānaṃ sumanoharaṃ; 

Saṇṭhapitthasilā meghe, cāruṃ bhikkhūnupassaye. 

140 . 

Thūpārāmamhi thupassa, kāsi sovaṇṇakañcukaṃ; 

Paṭṭaṃ katvā vicitatthaṃ, rajataṃ antarantarā. 

141 . 

Tasmiṃyeva ca pāsādaṃ, parijiṇṇaṃ sakārayi; 

Abhidhammaṃ kathāpesi, kārāpetvā mahāmahaṃ. 

142 . 

Mahātherena satimā, hemasālinivāsinā; 

Tattha pokkharaṇiñcassa, paribhogāya kārayi. 

143 . 

Jiṇṇe devakūle katvā, bahuke tattha tattha so; 

Devānaṃ paṭimāyo ca, kārayittha mahārahā. 

144 . 

Brāhmaṇānañca datvāna, paccagghaṃ rājabhojanaṃ; 

Pāyesi khīraṃ sovaṇṇa-taṭṭakehi sasakkharaṃ. 

145 . 

Usabhe paṅgulānañca, jīvikañca sadāpayī; 

Damiḷānantu pādāsi, asse goṇe agaṇhataṃ. 

146 . 

Anāthā ye salajjā ca, te ca saṅgaṇhi so raho; 

Asaṃgahito dīpamhi, natthi tena yathārahaṃ. 

147 . 

Dātabboti kathaṃ gunna-mahāro so vicintiya; 

Sasse khīragate’dāsi, tesaṃ khettasahassake. 

148 . 

Kāḷavāpimhi so vāri-sampātaṃ kārayi thiraṃ; 

Puññamevaṃ vidhaṃ tassa, appameyyaṃ bahuṃ kira. 

149 . 

Tassa putto tadā āsi, yuvarājā divaṅgato; 

Jāto senāpati kāle, aparo atthi dārako. 

150 . 

Taṃ rājā rājaputtehi, bhīto rājāraho iti; 

Māretuṃ taṃ na sakkonti, vaḍḍhapesi yathā tathā. 

151 . 

Arīhi nagare ruddhe, pitaraṃ so kirekadā; 

Upasaṅkamma yācittha, saṅgamāvacaraṃ gajaṃ. 

152 . 

So dāpesi mahānāgaṃ, ghoraṃ mārakarūpamaṃ; 

Katahatthaṃ balañceva, sabbāyudha visāradaṃ. 

153 . 

Kāloyamīti mantvā so, bandhitvā churikaṃ tadā; 

Kuñjaraṃ varamāruyha, nikkhamma nagarā bahi. 

154 . 

Viddhaṃsetvā balaṃ sabbaṃ, dujjayaṃ jayamaggahī; 

Rājā disvā pasanno taṃ, senāpaccañca tassa’dā. 

155 . 

Esova kira gantvāna, sabalo desamuttaraṃ; 

Palāpesi sasenaṃ taṃ, ādipādañca dappulaṃ. 

156 . 

Baddhavero tato’hosi, dappuḷo tamhi sādhukaṃ; 

Mahāummārayuddhamhi, disvā tamatīkodhavā. 

157 . 

Sīghaṃ pesesi taṃ hantuṃ, hatthimāruḷhamattanā; 

Ovijjhiya palāpesi, tamesa sakadantīnā. 

158 . 

Disvā tamatisantuṭṭho, aññesañca abhāvato; 

Rajjayoge adā tassa, uparājattamattano. 

159 . 

Evaṃ vīsati vassāni, dīpametaṃ subhuñjiya; 

Vipākaṃ puññakammassa, bhuñjituñca divaṅgato. 

160 . 

Evaṃ anekehi nayehi thaddhā; 

Janassa dukkhehi virūpakehi; 

Bhogā vinassanti khaṇe na sabbe; 

Aho tahiṃyeva ramanti bālā. 

Sujanappasādasaṃvegatthāya kate mahāvaṃse 

Cha rājako nāma 

Chacattālīsatimo paricchedo. 

Sattacattālīsatima pariccheda 

Pañcarājako 

1 . 

Accaye pituno rājā, uparājā ahosi so; 

Samattho sakkumittānaṃ, kātuṃ niggaha saṃgahe. 

2 . 

Senā nāmasi sappaññā, mahesī tassa rājino; 

Khuddaputtā pīyā’tīva, rañño kalyāṇadassanā. 

3 . 

Adāsi yuvarājattaṃ, jeṭṭhaputtassa attano; 

Ādipāde’parekāsi, rājinīpi ca dhītaro. 

4 . 

Datvā ṭhānantaraṃ rājā, tesaṃ tesaṃ yathārahaṃ; 

Janaṃ saṅgahavatthūhi, saṅgahesi catūhipi. 

5 . 

Atha kenāpi so gantvā, hetunā maṇihīrakaṃ; 

Vasanto kira assosi, paccanto kupito iti. 

6 . 

Tato senāpatiñceva, jeṭṭhaputtañca attano; 

Gantvā sādhetha taṃ desa-mīti pesesi sajjukaṃ. 

7 . 

Tesu tatthopayātesu, pisunā bhedacintakā; 

Vatvā yaṃkiñci bhindiṃsu, te ubhopi narādhipe. 

8 . 

Tato dve verino hutvā, desaṃ gaṇhitumārabhuṃ; 

Rājā sutvā khaṇeneva, duratissa mupāgami. 

9 . 

Te ubho tattha ghātetvā, tesaṃ sabbaṃ samādiya; 

Hantvā taṃ pakkhiye sabbe, puḷatthinagaraṃ gami. 

10 . 

Tadā rohaṇadesamhi, bhogādhipatino suto; 

Dāṭhāsivādipādassa, mahindo nāma khattiyo. 

11 . 

Pituno so’parijjhitvā, rañño santikamāgamā; 

Disvā rājāpi santuṭṭho, taṃ saṅgaṇhi yathārahaṃ. 

12 . 

Tena mettiṃ thiraṃ kātuṃ, dhītaraṃ deva nāmikaṃ; 

Tassa datvāna pāhesi, balaṃ rohaṇamevaso. 

13 . 

So gantvā rājasenāya, maddāpetvāna rohaṇaṃ; 

Jambudīpaṃ palāpetvā, pitaraṃ rohaṇaṃ labhi. 

14 . 

Mahāvihāre kāresi, salākaggaṃ thiraṃ subhaṃ; 

Kholakkhiyamunindassa, parihārāya dāpayi. 

15 . 

Mahānāmavhayaṃ gāmaṃ, pūjayitvā yathābalaṃ; 

Vaḍḍhamānadumindassa, jiṇṇaṃ gehañca kāriya. 

16 . 

Rukkhaṇatthāya tassā;dā, koṭṭhāgāmaṃ bahudayaṃ; 

Nīlārāmassa pādāsi, kāḷussaṃ nāma gāmakaṃ. 

17 . 

Loharūpassa pādāsi, ārāmassa ca gāmakaṃ; 

Jiṇṇañca paṭisaṅkhāsi, paṭimāyo ca kārayi. 

18 . 

Pāsāde cetiyo ceva, vihāre ca anappake; 

Puḷatthinagare’kāsi, vejjasālaṃ mahādayo. 

19 . 

Tathā paṇḍā viyañceva, bhogagāmasamāyutaṃ; 

Piṭṭhasappinamandhānaṃ, sālāyo ca tahiṃ tahiṃ. 

20 . 

Potthakesu likhāpetvā, aṭṭe sammā vinicchite; 

Rājagehe ṭhapāpesi, ukkoṭanabhayena so. 

21 . 

Nāgavaḍḍhananāmassa, bhogagāme bahū adā; 

Lekhe’pubbe na vāretvā, pāletvā pubbasāsanaṃ. 

22 . 

Pitarā ca mahādānaṃ, puññamaññampi vā kataṃ; 

Sabbaṃ tamavināsetvā, niccaṃ so rakkhi sādaro. 

23 . 

Mahesī ca mahārañño, puññāni bahukārayi; 

Kaṇṭakaṃ cetiyaṃ kāsi, devī cetiyapabbate. 

24 . 

Kāretvā jayasenañca, pabbataṃ gāmikassadā; 

Bhikkhusaṅghassa sā gāmaṃ, mahummārañca tassa dā. 

25 . 

Silāmeghavhayaṃ katvā, bhikkhunīnamupassayaṃ; 

Silāmeghavhaye dāsi, bhikkhunīnañca paccaye. 

26 . 

Gāmāye’suṃ purākītā, vihāro tattha sādhanaṃ; 

Datvā te me cayitvāna, vihārasseva dāpayi. 

27 . 

Chādayitvā mahārukkhe, sabbe cetiyapabbate; 

Nānārāge dhaje ceva, paṭākāyo ca pūjayi. 

28 . 

Pubbārāmakabhāgampi, pāsādaṃ paṭisaṅkhari; 

Ussānaviṭṭhiṃ dubbhogaṃ, subhogaṃ tassa kārayi. 

29 . 

Vihāraṃ giribhaṇḍañca, naṭṭhaṃ pākatikaṃ kari; 

Bhogagāme ca dāpesi, bhikkhūnaṃ tannivāsinaṃ. 

30 . 

Ambuyyānamhi āvāsaṃ, katvā dappuḷapabbataṃ; 

Bhikkhūnaṃ tisatassā’dā, sampannacatupaccayaṃ. 

31 . 

Kāretvā nīlagallañca, ārāmaṃ so manoramaṃ; 

Dakavāraṃ bahuppādaṃ, tassa dāpesi kāriya. 

32 . 

Arikāri vihāre ca, paṭisaṅkhāsi jiṇṇakaṃ; 

Salākaggañca pāsādaṃ, apubbaṃyeva kārayi. 

33 . 

Vāhadīpe sakāresi, senaggabodhipabbataṃ; 

Dhammaṃ tīsu nikāyesu, vācayittha bahussute. 

34 . 

Gaṇhāpesi ca bhikkhūnaṃ, ayopattesu gaṇṭhike; 

Puññanti vuttaṃ sabbaṃ so, na kiñci parivajjayi. 

35 . 

Kulīnānamanāthānaṃ, itthīnaṃ’dā piḷandhanaṃ; 

Bhojanaṃ bhojanatthīnaṃ, bahu so dāsi rattiyaṃ. 

36 . 

Gunnaṃ sassāni pādāsi, kākādīnañca bhattakaṃ; 

Taṇḍulañca kumārānaṃ, madhuphāṇitasaṃyuttaṃ. 

37 . 

Evaṃ puññāni katvāna, narindo so sapāriso; 

Bhutvā pañcasu vassesu, mediniṃ sampariccaji. 

38 . 

Tato tassa suto āsi, sīhaḷānaṃ rathesato; 

Sabbarūpaguṇopeto, mahindo nāma khattiyo. 

39 . 

So dhammikasīlāmegho, iccāsi dharaṇītale; 

Dhammadīpo dhammadhajo, suddhadhammaparāyano. 

40 . 

Pubbakehi narindehi, kataṃ dhammapathānugaṃ; 

Sabbaṃ kāsi ahāpetvā, adhammaṃ tu vivajjayi. 

41 . 

Rājāratanapāsāde, kātuṃ so navakammakaṃ; 

Sabbakālesu dāpesi, geṭṭhumbadakavārakaṃ. 

42 . 

Jiṇṇañca paṭisaṅkhāsi, puññakammamakāsi ca; 

Rajjaṃ katvāna catūsu, vassesu nidhanaṃ gato. 

43 . 

Aggabodhi tato rājā, chattaṃ ussāpayi pure; 

Kārento sabbasattānaṃ, hitaṃ sukhamasesato. 

44 . 

Dhātupūjaṃ sakāresi, satthusabbaguṇārahaṃ; 

Pitāmahakatassā’pi, sambuddhassa mahāmahaṃ. 

45 . 

Udayaggādibodhiñca, pariveṇaṃ sakārayi; 

Nāmaṃ gahetvā pituno, attano ca narādhipo. 

46 . 

Sabhogaṃ pariveṇañca, katvā taṃ bhūtanāmakaṃ; 

Sakācariyakassā’dā, bhikkhūnaṃ tisatassa ca. 

47 . 

Rājasālāya dāpesi, cūḷavāpiyagāmakaṃ; 

Gāmadvayañca dāpesi, kāḷūlamallavātake. 

48 . 

Pavesaṃ vinivāresi, uposathadinesu so; 

Macchamaṃsasurādīnaṃ, antonagaramattano. 

49 . 

Bhikkhū vā cetiye vā so, vanditvā nikkhamaṃ tato; 

Vālukā hā vinassantu, iti pādesu vodhayī. 

50 . 

Yaṃ yaṃ sovaggiyaṃ kammaṃ, kammaṃ nissaraṇavahaṃ; 

Vatthuttaye pasanno so, kammaṃ taṃ sabbamācari. 

51 . 

Mātupaṭṭhānanirato, rattindivamahosiso; 

Gantvā tassā upaṭṭhānaṃ, pātova kira bhūpati. 

52 . 

Sīsaṃ telena makkhetvā, ubbaṭṭetvāna jallikaṃ; 

Nakhe visuddhe katvāna, nahāpetvāna sādaraṃ. 

53 . 

Acchādetvā navaṃ vatthaṃ, sukhasamphassamattano; 

Vatthaṃ chaḍḍitamādāya, pelletvā sayameva taṃ. 

54 . 

Tassa toyena siñcitvā, sīsaṃ samakuṭaṃ sakaṃ; 

Gandhamālāhi taṃ sammā, cetiyaṃ viha pūjiya. 

55 . 

Namassitvāna tikkhattuṃ, katvā taṃ so padakkhiṇaṃ; 

Dāpetvā parisāya’ssā, vatthādīni yathāruciṃ. 

56 . 

Sahattheneva bhojetvā, bhojanaṃ taṃ mahārahaṃ; 

Bhutthāvasesaṃ bhuñjitvā, samākiriyamatthake. 

57 . 

Bhojetvā parisaṃ tassā, rājabhojanamuttamaṃ; 

Sajjetvā vāsagehañca, sugandhaparivāsitaṃ. 

58 . 

Sahatthā paññapetvāna, sayanaṃ tattha sādhukaṃ; 

Pāde dhoviya makkhetvā, gandhatelena saṇhakaṃ. 

59 . 

Sambāhento nisīditvā, katvā niddamupetakaṃ; 

Katvā padakkhiṇaṃ mañcaṃ, tikkhattuṃ sādhuvandiya. 

60 . 

Ārakkhake niyojetvā, dāsekammakarepi ca; 

Tassā piṭṭhimakatvāna, apakkameva piṭṭhito. 

61 . 

Ṭhatvā adassane ṭhāne, tikkhattuṃ puna vandiya; 

Santuṭṭho tena kammena, saranto taṃ punappunaṃ. 

62 . 

Gehaṃ yāti sajīvantaṃ, evameva upaṭṭhahi; 

Ekadā dāsavādena, vanditvā dāsamattano. 

63 . 

Tenattano kathāpesi, khamāpetuṃ sayaṃ vaco; 

Attānaṃ bhikkhusaṅghassa, dāpayitvāna mātarā. 

64 . 

Dhanamatthagghanaṃ ñatvā, bhujisso āsi buddhimā; 

Evaṃ puññaparo hutvā, katvā dīpassa saṅgahaṃ. 

65 . 

Ekādasahi vassehi, devalokamupāgami; 

Tassānujo dappuḷo’tha, rājā hosi tadaccaye. 

66 . 

Sabbaṃ pubbakarājūnaṃ, cariyaṃ so samācari; 

Tadā mahindanāmassa, puttārohaṇasāmino. 

67 . 

Pitarā nihaṭā’gañchuṃ, rājānaṃ mātulaṃ sakaṃ; 

So te disvā pavattiṃ taṃ, sutvā datvā mahābalaṃ. 

68 . 

Pāhesi pitarā yuddhaṃ, kātuṃ bandhu hite rate; 

Mahindopi tathābhāvaṃ, viditvā rohaṇādhipo. 

69 . 

Yuddhaṃ paṭipadeyeva, tesaṃ’kāsi mahābalo; 

Te ubhopi palāyiṃsu, datvā senāya nāyakaṃ. 

70 . 

Punāgantvā mahīpālaṃ, sevamānā idhā’vasuṃ; 

Pitāpi tena santuṭṭho, aññena sakabandhunā. 

71 . 

Yujjhanto maraṇaṃ gañchi, ñātisopi mato kira; 

Tadā’dā bhāgineyyassa, rājā kittaggabodhino. 

72 . 

Sabbarūpaguṇopetaṃ, dhitaraṃ deva nāmikaṃ; 

So dappuḷaṃ ṭhapetvāna, sevatthaṃ tassa rājino. 

73 . 

Sayaṃ senaṅgamādāya, rohaṇaṃ samupāgami; 

Rohaṇādhipati hutvā, sabbākārasamappito. 

74 . 

Puttadhītāhi vaḍḍhento, vāsaṃ tattheva kappayi; 

Rājākāsi dumindassa, gharaṃ jiṇṇaṃ navaṃ thiraṃ. 

75 . 

Sovaṇṇakhacitaṃ kammaṃ, maṅgalena ca tassa so; 

Attano rājabhāvassa, satthupāramitāya ca. 

76 . 

Sammānucchavikaṃ katvā, mahāpūjaṃ pavattayi; 

Jiṇṇaṃ kāresi pāsādaṃ, hatthikucchivihārake. 

77 . 

Vāhadīpassa ārāmaṃ, lāvarāvañca pabbataṃ; 

Vihāre jetanāme ca, katvā sovaṇṇayaṃ muniṃ. 

78 . 

Vaḍḍhetvā bodhigehamhi, pūjaṃkāsi acintiyaṃ; 

Anusaṃvaccharaṃ dīpe, vatthadānaṃ pavattayi. 

79 . 

Mahāpāḷiñca vaḍḍhesi, bhattaggamavalokayī; 

Tulābhārañca dāpesi, jiṇṇañca paṭisaṅkhari. 

80 . 

Cārittaṃ pubbarājūnaṃ, pālesi manavajjiyaṃ; 

Tassā’si vajiro nāma, senāpati mahāpati. 

81 . 

Kacchavālaṃ sakāresi, ārāmaṃ paṃsukūlinaṃ; 

Thūpārāmamhi thūpassa, gharaṃ chādesi sādhukaṃ. 

82 . 

Iṭṭhakāhi suvaṇṇāhi, hemadvāre ca kārayi; 

Evaṃ soḷasavassāni, katvā rajjaṃ narādhipo. 

83 . 

Agamā sabbasattānaṃ, gantabbaṃ desameva so; 

Tasmiṃ rājini sampatte, devalokaṃ tadā ahu. 

84 . 

Aggabodhisanāmo’tha, āṇābheriṃ carāpayi; 

Pitā tassa sabhātussa, puttaṃ mahindanāmakaṃ. 

85 . 

Rajjatthaṃ sakaputtānaṃ, ādipādaṃ na kārayī; 

Ādaraṃ so sabandhūnaṃ, kaniṭṭhānampi kātave. 

86 . 

Asahanto palāyittha, paratīraṃ samākulo; 

Te samāgamanaṃ sutvā, pesayitvā mahābalaṃ. 

87 . 

Kāretvā yuddhametehi, sīsaṃ tesaṃ sagaṇhayi; 

Nikāyesu vicāretvā, kattabbaṃ sabbameva so. 

88 . 

Dīpe’pi sakale kāsi, pāpācāranivāraṇaṃ; 

Bhikkhū cūḷavihāresu, yāguṃ gaṇhanti sabbadā. 

89 . 

Mahāvihāre taṃ sutvā, rājā nibbinnamānaso; 

Kaṇṭhapiṭṭhimahāgāmaṃ tathā yābālagāmakaṃ. 

90 . 

Telagāmaṃ bahudañca, dakavāraṃ padāpiya; 

Yāguṃ gahetuṃ yojesi, vihāresu’pi bhikkhavo. 

91 . 

Tato paṭṭhāya taṃ yāguṃ, sabbe gaṇhiṃsu sādarā; 

Dīpe bheriṃca rāpetvā, sannipātiya yācake. 

92 . 

Suvaṇṇaṃ sopadāpesi, yathicchaṃ divasattayaṃ; 

Evamādiṃ sa katvāna, puññavaṃ vassehi tīhi ca. 

93 . 

Vatthuttayapasādassa, phalaṃ passitumattano; 

Rājā dibbena yānena, gacchanto viya so mari. 

94 . 

Evaṃ aniccā vata sabbadehino; 

Sabbaññūnopeva mupeti maccuṃ; 

Pahāya tasmā bhavarāgajātaṃ; 

Budho subuddhivibhave bhaveyya. 

Sujanappasādasaṃvegatthāya kate mahāvaṃse 

Pañcarājako nāma 

Sattacattālīsatimo paricchedo. 

Aṭṭhacattālīsatima pariccheda 

Ekarājako 

1 . 

Tato tassā’nujo seno, chattaṃ ussāpayī pure; 

Piyaṃ’va puttaṃ passanto, satte sabbe mahādhano. 

2 . 

Cariyaṃ pubbarājūnaṃ, samācari yathābhataṃ; 

Apubbampi ca vattesi, cariyaṃ dhammasaṃhitaṃ. 

3 . 

Bhikkhūnaṃ bhikkhūnīnañca, ñātīnaṃ dīpavāsinaṃ; 

Macchānaṃ migapakkhīnaṃ, kattabbaṃ sa samācari. 

4 . 

Mahindaṃ paratīraṃ so, gataṃ yojiyamārayi; 

Evaṃ so suvisodhesi, rajjapaccatthike’khile. 

5 . 

Mahādānaṃ pavattesi, yācakānaṃ dhanesinaṃ; 

Bhikkhūnaṃ brāhmaṇānañca, manuññaṃ rājabhojanaṃ. 

6 . 

Ahesuṃ anujātassa, mahindo kassapo tathā; 

Udayoti tayo tesu, mahindo yuvarājako. 

7 . 

Hutvā tassānuvattanto, sakkaccaṃ tamupaṭṭhahi; 

Saṅghānāmāsi rājassa, bhariyā tassa rājinī. 

8 . 

Kīḷanatthaṃ samuddassa, gate rājini paṭṭanaṃ; 

Udayo ādipādoso, ohīno nagare tadā. 

9 . 

Nālanāmaṃ gahetvāna, dhītaraṃ māṇilāniyā; 

Rakkhitaṃ rājarakkhāya, puḷatthinagaraṃ agā. 

10 . 

Rājā tasmiṃ akujjhitvā, sandhiṃ katvā akuppiyaṃ; 

Mahādīpādaṃ pesetvā, tosatvā taṃ idhānayi. 

11 . 

Evaṃ samaggā te āsuṃ, tato paṭṭhāya khattiyā; 

Rakkhantā sāsanaṃ lokaṃ, vasiṃsu susamāhitā. 

12 . 

Tato kenaci kālena, paṇḍurājā mahābalo; 

Jambudīpā idhā’gamma, dīpa gaṇhitumārabhi. 

13 . 

Rājā sutvā mahāsenaṃ, pesuyittha tadantikaṃ; 

Amaccānaṃ vivādena, thaddhotāro nārādhipo. 

14 . 

Paṇḍurājā vināsento, sabbaṃ taṃ desamuttaraṃ; 

Khandhāvāraṃ nivesesi, mahātālitagāmake. 

15 . 

Vasantā damiḷā ettha, bahavo ye tahiṃ tahiṃ; 

Sabbe taṃ pakkhiyāhesuṃ, tato so balavā ahu. 

16 . 

Tattha gantā mahāsenā, rañño yujjhitumārabhi; 

Hatthikkhandhagato paṇḍu-rājāpi samupāvisi. 

17 . 

Ahu damiḷasenāsā, passanti sāmino mukhaṃ; 

Sampattabalahussāhā, tadatthe cattajīvitā. 

18 . 

Dīpasenā tu sāmina-mabhāvena nirussukkā; 

Yujjhanti paribhinditvā, palāyittha tato tato. 

19 . 

Otaritthamahāsenā, paṇḍurājāssa taṅkhaṇe; 

Mārasenāva gacchanti, vicuṇṇenti mahājanaṃ. 

20 . 

Rājā senāya bhinnattaṃ, sukkā sabbaṃ samādiya; 

Hatthasāraṃ puraṃ hitvā, malayābhimukho gato. 

21 . 

Tato hatthiṃ samāruyha, yuvarājā mahindako; 

Yujjhanto sakasenāya, palātattaṃ samekkhiya. 

22 . 

Ekename na sakkā ve, sabbe etehi mārituṃ; 

Etesaṃ na ca nīcānaṃ, hatthesu maraṇaṃ sukhaṃ. 

23 . 

Tasmā varaṃ me maraṇaṃ, mayā eveti cintiya; 

Hatthikkhandhagatoyeva, chindi so sīsamattano. 

24 . 

Taṃ disvā bahavo sīse, tattha chindiṃsu sevakā; 

Taṃ disvā damiḷī senā, haṭṭhatuṭṭhā pamodisā. 

25 . 

Etaṃ sabbaṃ samekkhitvā, ādāpādo sakassapo; 

Turaṅgavaramāruyha, susannaddho mahāyudho. 

26 . 

Vihāramupasaṅkamma, abhayaṃ ekakova so; 

Tādisampi mahāsenaṃ, ogāhetvā vidārayi. 

27 . 

Supaṇṇo viya gaṇhanto, bhūjagena salilāla ye; 

So taṃ sabbaṃ nivattesi, attānañca sugopayi. 

28 . 

Asso ekova dissittha, turaṅgāvalisannibho; 

Attano so janaṃ kañci, apassanto’nugāminaṃ. 

29 . 

Kiṃ me ekena verinaṃ, pūritena manorathaṃ; 

Kālantarehaṃ jīvanto, pūressaṃ me manorathaṃ. 

30 . 

Tasmā gantuṃva yuttanti, nimphoṭetvā mahābalaṃ; 

Nibbhayova mahāyodho, koṇḍivātamupāgami. 

31 . 

Paṇḍurājā mahāsenā, aggahesi tato puraṃ; 

Sīsaṃ taṃ yuvarājassa, paṇḍurājassa dassayuṃ. 

32 . 

So taṃ disvā ca jhāpetvā, rājūnaṃ paṇḍudesinaṃ; 

Sabbamāḷāhane kiccaṃ, tassa kātuṃ niyojayi. 

33 . 

Sabbaṃ sāraṃ harāpesi, bhaṇḍāgāramhi rājino; 

Aggaṇhittha gahetabbaṃ, vihāre nagarepi ca. 

34 . 

Pāsāde ratane sabbe, sovaṇṇaṃsatthubimbakaṃ; 

Silāmaya munindassa, cakkhubhūka maṇidvayaṃ. 

35 . 

Tathā sovaṇṇapaṭṭe ca, thūpārāmamhi cetiye; 

Suvaṇṇa paṭimāyo ca, vihāresu tahiṃ tahiṃ. 

36 . 

Sabbaṃ gahetvā nissāraṃ, laṅkādīpa makāsi so; 

Chaḍḍayittha puraṃ ramma, yakkhabhakkhita rūpakaṃ. 

37 . 

Rājā’pi rakkhaṃ datvāna, mahāmagge tahiṃ tahiṃ; 

Gaṅgādvaya mukhe vāsaṃ, kappesi parisaṅkito. 

38 . 

Paṇḍurājā tato saddhiṃ, kātuṃ sīhaḷasāminā; 

Amacce tattha pesesi, disvā te sīhalādhipo. 

39 . 

Suṇitvā sāsanaṃ tesaṃ, sabbaṃ taṃ sampaṭicchiya; 

Dūtānaṃ kārayitvāna, yathākāmena saṅgahaṃ. 

40 . 

Hatthidvayaṃ sadatvāna, sabbamābharaṇampi ca; 

Tassa pesesi dūteso, attanopi hitāvahe. 

41 . 

Paṇḍurājā sitaṃ sabbaṃ, disvā santuṭṭhamānaso; 

Niyyātetvāna dūtānaṃ, tadaheva mahāpuraṃ. 

42 . 

Nikkhamitvā purā gantvā, na cireneva paṭṭanaṃ; 

Tattha āruyha nāvaṃ so, saka desa mupāgami. 

43 . 

Tato āgamma nagaraṃ, sīlāmegho mahīpati; 

Yathāṭhāne ṭhapetvāna, dīpaṃ vasi samāhito. 

44 . 

Bhātaraṃ dutiyaṃ katvā, udayaṃ nāma khattiyaṃ; 

Mahādīpādaṃ tassā’dā, sogatthaṃ dakkhiṇaṃ disaṃ. 

45 . 

Sopi kho na cireneva, katvā puññaṃ yathārahaṃ; 

Rogenekena samphuṭṭho, paviṭṭho maccuno mukhaṃ. 

46 . 

Kassapo ādipādopi, pulatthinagare vasaṃ; 

Yojetvā paṇḍurājena, ahosi kira mārito. 

47 . 

Tadā kassapanāmassa, puttā āsuṃ mahārahā; 

Ādipādassa cattāro, dhaññalakkhaṇa saññutā. 

48 . 

Yo senaṃ sabbapaṭhamo, seno nāma kumārako; 

Sūro vīro mahussāho, rājabhārakkhamo samo. 

49 . 

Rājā mahādīpādattaṃ, tassa datvā yathāvidhiṃ; 

Bhogatthaṃ dakkhiṇaṃ desaṃ, savāhana mupādisi. 

50 . 

Rohaṇādhipatissā’suṃ, puttā kittaggabodhito; 

Cattāro dhītaro tisso, dassaneyyā manoramā. 

51 . 

Tadā jeṭṭhasutaṃ tassa, mahindaṃ nāma khattiyaṃ; 

Pitucchā mārayitvāna, desaṃ gaṇhi sasādhanaṃ. 

52 . 

Bhātaro te tayo tasmiṃ, 

Saṃruṭṭhā bhātu ghātane; 

Ādāya bhagīnī tisso, 

Rañño santikamāgamuṃ. 

53 . 

Rājāpi disvā tetīva, mamāyanto dayāluko; 

Sabbe devakumāreva, sukhaṃ vaḍḍhesi pemavā. 

54 . 

Tato kassapanāmaṃ so, tesaṃ jeṭṭhaṃ narissaro; 

Desaṃ taṃ gaṇha yāhīti, datvā balamapesayi. 

55 . 

So’pi gantvāna taṃ hantvā, rohaṇaṃ kasiṇampi taṃ; 

Katvā hatthagataṃ tattha, vasittha nirupaddavo. 

56 . 

Atha so bhātaro dve’pi, senañca udayaṃ tathā; 

Pakkositvāna, bhājetvā, desaṃ tehi sahāvasi. 

57 . 

Rājā tā sādhu vaḍḍhetvā, vayapattāsu tīsu so; 

Rājakaññāsu dhaññāsu, devaccharasū rūpisu. 

58 . 

Ṭhapetvā rājini ṭhāne, uparājassa dāpayi; 

Saṅghanāmaṃ mahābhogaṃ, datvā rajjasarikkhakaṃ. 

59 . 

Kaṇiṭṭho uparājassa, mahindo nāma bhātuko; 

Atthi sabbaguṇopeto, sabbasatthavisārado. 

60 . 

Tassā’dāsi duve rājā, rājakaññā manoharā; 

Tissavhakitta nāmañca, datvā bhogaṃ yathāruciṃ. 

61 . 

Evaṃ karonto ñātīnaṃ, saṃgahaṃ so yathārahaṃ; 

Ārādhento ca dānādi-saṅgahehi mahājanaṃ. 

62 . 

Rājā dasayi rājūnaṃ, dhammehi samupāgato; 

Samācaranto puññāni, paribhuñjittha mediniṃ. 

63 . 

Paṃsukūlika bhikkhūnaṃ, katvā’riṭṭhamhi pabbate; 

Mahābhogaṃ adārāmaṃ, nimmitaṃ viya iddhiyā. 

64 . 

Parihārañca tassadā, rājārahamasesato; 

Ārāmike ca bahavo, dāse kammakarepi ca. 

65 . 

Pāsādaṃ sova kāresi, vihāre jetanāmake; 

Anekabhūmiṃ bhūmindo, buddhabhūmigatāsayo. 

66 . 

Vaḍḍhetvā tattha kāretvā, sabba sovaṇṇayaṃ jinaṃ; 

Saṇṭhapetvā mahābhogaṃ, vasāpesi ca bhikkhavo. 

67 . 

Mahādi pariveṇamhi, kāresi sumanoharaṃ; 

Pāsāda maggisandaṃḍḍhaṃ, tasmiṃyeva vihārake. 

68 . 

Katvā vīraṅkurārāmaṃ, vihāre abhayuttare; 

Mahāsaṅghika bhikkhūnaṃ, theriyānañca dāpayi. 

69 . 

Pubbārāmañca kāresi, sampanna catupaccayaṃ; 

Saddhiṃ so saṅghanāmāya, deviyāpi ca attano. 

70 . 

Mahāvihāretāyeva, saddhiṃ kāresi bhūmipo; 

Āvāsaṃ saṅghasenavhaṃ, mahābhogaṃ mahāmati. 

71 . 

Kāretvā sabbasovaṇṇaṃ, kesadhātu karaṇḍakaṃ; 

Mahāpūjaṃ pavattesi, rajjaṃ vissajji uttamo. 

72 . 

Cetiyassa gīrissādā, kāṇavāpiṃ bahudayaṃ; 

Bhikkhūnaṃ dipavāsīnaṃ, dāpesi ca ticīvaraṃ. 

73 . 

Pulatthi nagare kāsi, vāpiyo thusavāpiyā; 

Senaggabodhimāvāsaṃ, gāmārāmika saññutaṃ. 

74 . 

Tasmiṃyeva ca kāresi, mahāpāḷiṃ subhojanaṃ; 

Mahāpāḷiñca sabbesaṃ, mahānettampi pabbate. 

75 . 

Vejjasālampi kāresi, nagarassa ca pacchime; 

Anāthānaṃ pavattesi, yāgudānaṃ sakhajjakaṃ. 

76 . 

Paṃsukūlika bhikkhūnaṃ, paccekañca mahānasaṃ; 

Katvā dāpesi sakkaccaṃ, niccaṃ bhojanamuttamo. 

77 . 

Hutvā mahādipādo’yaṃ, kappūra pariveṇake; 

Uttarāḷhe ca kāresi, paricchede sanāmake. 

78 . 

Tulābhārañca pādāsī, tikkhattuṃ so mahādhane; 

Puññamaññampi so’kāsi, rājā nānappakārakaṃ. 

79 . 

Saṅghanāmāpi sā devī, uttaramhi vihārake; 

Katvā mahindasenavhā-vāsaṃ vāsesi bhikkhavo. 

80 . 

Āraddho dappulavhassa, kāle rājassa dhīmabho; 

Mahādevena so āsi, rammo dappula pabbato. 

81 . 

Dārukassapanāmena, tathā kassaparājikaṃ; 

Ubhopi te vippakate, rājā so vasamāpayi. 

82 . 

Bhaddo senāpati tassa, bhaddasenāpati’vhayaṃ; 

Pariveṇampi kāresi, dāsabhogasamāyutaṃ. 

83 . 

Uttaro ca amacco’kā, vihāre abhayuttare; 

Vāsamuttarasenavhaṃ, ramma muttarapaccayaṃ. 

84 . 

Vajiro nāma tatthevā-vāsaṃ vajirasenakaṃ; 

Kāsi rakkhasanāmocā-vāsaṃ rakkhasanāmakaṃ. 

85 . 

Tato vīsati vassesu, pulatthi nagare vasaṃ; 

Paṇḍurājakataṃ kāraṃ, saranto saradassano. 

86 . 

Dadanto viya senassa, sūrassāvasarañcaso; 

Pahāya dīpaṃ dīpo’va, mahāvāta hato gato. 

87 . 

Bhogo aniccā saha jīvitena; 

Pageva te bandhujanā sahāyā; 

Narādhīpaṃ passatha ekameva; 

Samāgataṃ maccumukhaṃ sughoraṃ. 

Sujanappasādasaṃvegatthāya kate mahāvaṃse 

Eka rājako nāma 

Aṭṭhacattālīsatimo paricchedo. 

Ekūnapaññāsatima pariccheda 

Rājadvayadīpano 

1 . 

Evaṃ tasmiṃ mate tassa, kātabbaṃ sādhukāriya; 

Mahādīpādo senavho, ādāya balavāhanaṃ. 

2 . 

Āgamma nagaraṃ rājā, ahosi dharaṇī tale; 

Ādikappamhi rājūnaṃ, dassanto cariyaṃ piya. 

3 . 

Saddho mahādhano sūro, muttacāgī nirālayo; 

Yācayogo mahābhogo, sampannabalavāhano. 

4 . 

Kittiyā’malabhūtāya, tathā tejo guṇena ca; 

Sannipātaṃva so canda-sūriyānaṃ nidassayi. 

5 . 

Asaṅkiṇṇa guṇākiṇṇo, suviciṇṇa guṇāguṇo; 

Nitthiṇṇapāpo nibbiṇṇa-saṃsāro sāradassano. 

6 . 

Bhariyā tassa yā āsi, saṅghātaṃ so bhisecayi; 

Mahesībhāve datvāna, parihāraṃ yathābhataṃ. 

7 . 

Mahindaṃ nāma sappaññaṃ, kaṇiṭṭhaṃ bhātaraṃ sakaṃ; 

Datvā dakkhiṇabhāgaṃ so, oparajje’bhisecayi. 

8 . 

Antepure’parajjhitvā, so raññā avadhārite; 

Saputtadāro vuṭṭhāya, aññāto malayaṃ agā. 

9 . 

Uppajjittha tadā putto, rañño saṅghāya deviyā; 

Dassento’va panādassa, kumāra rūpamattano. 

10 . 

Rājā taṃ jātamattaṃ’va, disvā santhuṭṭhamānuso; 

Siddhatthaṃ lumbinījātaṃ, rājā suddhodano viya. 

11 . 

Dhaññapuññaguṇūpeto, ṭhapetvā dīpamekakaṃ; 

Jambudīpe’pi kasiṇe, rajjayoggoti me suto. 

12 . 

Nāmadāna dineyeva, parihārena sabbaso; 

Oparajje bhisiñcitvā, dakkhiṇaṃ desamassa’dā. 

13 . 

Yuvarājāpi malaye, vasanto’va mahīpatiṃ; 

Ārādhetvā upāyena, anuññato sabhātarā. 

14 . 

Nikāyattaya vā sīhi, saddhiṃ bhikkhūhi āgato; 

Disvā rājānamettheva, sandhīṃ’kāsi akuppiyaṃ. 

15 . 

Yā tassa yuvarājassa, bhariyā tissā nāmikā; 

Rājinī sā vijāyittha, dhītaraṃ saṅghanāmikaṃ. 

16 . 

Kittināmā’parāyā ca, bhariyā sāpi kho pana; 

Vijāyi putte cattāro, tathā ekañca dhītaraṃ. 

17 . 

Tadā rājāpi cintetvā, evaṃ sati kaṇiṭṭhako; 

Nissaṅko mayi hotīti, sammā mantīhi mantiya. 

18 . 

Dhītaraṃ yuvarājassa, surūpiṃ rūpanāmikaṃ; 

Kassapassa’tta puttassa, vivāhaṃ kārayi budho. 

19 . 

Dakkhiṇaṃ desamasseva, kaṇiṭṭhassa sadāpayi; 

Rājaputtassa pādāpi, paccekaṃ bhogamattano. 

20 . 

Rajjamhi sabbaṃ tasseva, paribhogāya dāpayi; 

Kevalantu vicāresi, dīpaṃ dīpa hitāvaho. 

21 . 

Tesaṃ saṃvāsamanvāya, ubhinnaṃ puññakamminaṃ; 

Dhaññapuññaguṇūpetā, vijātā puttadhītaro. 

22 . 

Katvā sabbopahārena, dāṭhādhātu mahāmahaṃ; 

Āruyha varapāsādaṃ, ratanavhaṃ mahīpati. 

23 . 

Tadā sovaṇṇayassāpi, sambuddhassa purā ṭhitaṃ; 

Suññaṃ piṭṭhaṃ sayaṃ disvā, kasmā evanti saṃvadi. 

24 . 

Tato amaccā āhaṃsu, nājānāsi mahīpati; 

Mahāpitunarindassa, kāle tava narissaraṃ. 

25 . 

Paṇḍurājā idhāgamma, dīpametaṃ vināsiya; 

Sabbaṃ sāragataṃ dīpe, samādāya gato iti. 

26 . 

Taṃ sutvā lajjito rājā, sayaṃ viya parājito; 

Tadaheva niyojesi, amacce balasaṅgahe. 

27 . 

Tadā’va kira āgañchi, paṇḍurājakumārako; 

Paribhūto sarājena, rajjatthaṃ kata nicchayo. 

28 . 

Rājā disvā’ti santuṭṭho, kattabbaṃ tassa kāriya; 

Mahātittha mupāgamma, paṭṭanaṃ sematraso. 

29 . 

Mahantaṃ balakāyañca, tassopakaraṇāni ca; 

Anunaṃ paṭiyādetvā, devasenaṃva sajjitaṃ. 

30 . 

Paṇḍurājakumārena, saddhiṃ senāpati sakaṃ; 

Gantvā taṃ paṇḍurājānaṃ, hantvānikamito purā. 

31 . 

Ratanaṃ sabbamādāya, datvā rajjaṃ imassa ca; 

Na cireneva ehītī, uyyojesi mahāyaso. 

32 . 

Sopi evaṃ karomīti, paṭissutvā mahīpatiṃ; 

Vinditvā balamādāya, nāmamāruyha taṃ khaṇe. 

33 . 

Paratīraṃ tato gantvā, saṃvuḷaha balavāhano; 

Vināsayanto paccantaṃ, vāresi madhuraṃ puraṃ. 

34 . 

Dvārāni pidahitvāna, pacchindittha gatāgataṃ; 

Tato aggiṃ khipāpesi, gopuraṭṭāla koṭṭhake. 

35 . 

Evaṃ sīhaḷasenāya, paviṭṭhāya sakaṃ puraṃ; 

Sabbaṃ vilumpamānāya, senaṅgaṃ ghātayantiyā. 

36 . 

Paṇḍurājā nisammetaṃ, samādāya sakaṃ balaṃ; 

Vegasā taṃ samāgamma, yuddhaṃ kātuṃ samārabhi. 

37 . 

Asampuṇṇa balattā so, viddho sallena bhūpati; 

Hatthikkhandhagatoyeva, vihāya puramattano. 

38 . 

Palāyitvā gataṭhāne, jīvitaṃ nijamessaji; 

Bhariyāva’ssa tenāsi, sampattā jīvitakkhayaṃ. 

39 . 

Tato sīhaḷasenāsā, paviṭṭhā nibbhayā puraṃ; 

Tattha sabbaṃ vilumpittha, devā’sirapuraṃ yathā. 

40 . 

Senāpati tato rāja-gehe bhattaṃ samekkhiya; 

Dīpānitamimamhā ca, tatraṭṭhañca mahārahaṃ. 

41 . 

Sāraṃ sabbaṃsamādāya, dese ca nagare ṭhitaṃ; 

Katvā issariyaṃ tattha, vasevattiya attano. 

42 . 

Paṇḍurāja kumāraṃ tu, tattha rajje’bhi siñciya; 

Kāretvā parihārañca, desaṃ tassa samappiya. 

43 . 

Yathāruciṃ gahetvāna, hatthiasse nare’pi ca; 

Tattha tattha yathā kāmaṃ, vasanto akuto bhayo. 

44 . 

Samudda taṭamāgamma, ṭhatvā tattha yathāsukhaṃ; 

Kīḷanto viya nāvaṃ so, samāruyha visārado. 

45 . 

Mahātittha mupāgamma, vanditvā dharaṇī patiṃ; 

Taṃ sāsanaṃ nivedetvā, sāraṃ dassesi āhaṭaṃ. 

46 . 

Rājā sādhūti vatvāna, kāretvā tassa saṅgahaṃ; 

Saddhiṃ senāya āgantvā, pakaṭṭhāya sakaṃ puraṃ. 

47 . 

Jayapānaṃ pivitvāna, katvā vijayamaṅgalaṃ; 

Mahādhāgaṃ pavattetvā, yācakānaṃ yathā ruciṃ. 

48 . 

Sabbaṃ pākatikaṃ kāsi, sāraṃ dīpe nirālayo; 

Sovaṇṇa paṭimāyo ca, yathāṭhāne ṭhapāpayi. 

49 . 

Suññaṃ ratanapāsāde, piṭṭhaṃ pūresi satthuno; 

Kāsi rakkhapidhānena, nibbhayaṃ dharaṇītalaṃ. 

50 . 

Tato paṭṭhāya dīpaṃso, arīnaṃ duppadhaṃsiyaṃ; 

Katvā vaḍḍhesi bhogehi, uttarādikuruṃ piya. 

51 . 

Khinnā pubbassa rājassa, kāle dīpamhi pāṇino; 

Nibbutā taṃ samāgamma, ghammā viya valāhakā. 

52 . 

Tassa vīsatime vasse, vihāre abhayuttare; 

Nikkhamitvā gatā hesuṃ, paṃsukūlika bhikkhavo. 

53 . 

Yuvarājā mahindo so, dhumarājassa satthuno; 

Kārāpayi gharaṃ rammaṃ, dassaneyyaṃ manoramaṃ. 

54 . 

Bodhigehaṃ karonto taṃ, disvā vaḍḍhakīno tadā; 

Vaṃsena sākhaṃ āhacca, bhijjantaṃ varabodhiyā. 

55 . 

Kintu kātabbametthāti, yuvarājaṃ nivedayuṃ; 

So taṃ taṃ mupasaṃkamma, mahāpūjāya pūjiya. 

56 . 

Sace satthā, hitatthāya, sambhūto sabbapāṇinaṃ; 

Laddhuṃ puññassa’nagghassa, gharassa karaṇeti’dha. 

57 . 

Sākhā gacchaṃ tu uddhaṃva, kātuṃ sakkā yathāgharaṃ; 

Evamārādhayitvāna, vanditvā saṅgharaṃ gato. 

58 . 

Tadā sākhā dumindassa, rattiyaṃ uddhamuggami; 

Tato kammakarā sabbaṃ, ārocesuṃ sasāmino. 

59 . 

Yuvarājā’ti santuṭṭho, bhāturañño nivediya; 

Mahāpūjāya pūjesi, vissajjiya bahudhanaṃ. 

60 . 

Tathā mahindasenavhaṃ, pariveṇañca kāriya; 

Saṅghassā’dā sabhogaṃ so, puññā puññānicācīni. 

61 . 

Adā saparisaṃ bhattaṃ, vatthaṃ chattamupāhanaṃ; 

Tathā gamiyabhattañca, nahānañca sabhattakaṃ. 

62 . 

Evaṃ khuddānu khuddāni, katvā puññāni so vibhū; 

Rañño tettiṃsavassamhi, yathākammamupāgami. 

63 . 

Atha rājā matetasmiṃ, kaṇiṭṭhamudayaṃ sakaṃ; 

Tassa ṭhāne ṭhapetvāna, sabbaṃ tasseva tassadā. 

64 . 

Tulābhārassa dānena, dīnānāthe satappayi; 

Dhammakammena sodhesi, nikāyattayamekato. 

65 . 

Soṇṇathālīsahassaṃ so, muttāhi paripūriya; 

Ṭhapetvā maṇimekekaṃ, tassopari mahārahaṃ. 

66 . 

Brāhmaṇānaṃ sahassassa, suddhe ratanabhājane; 

Bhojetvā khīrapāyāsaṃ, dāpetvā hemasuttakaṃ. 

67 . 

Tathā navehi vatthehi, acchādetvā yathāruciṃ; 

Santappesi mahantena, parihārena puññavā. 

68 . 

Bhikkhūnaṃ dīpavāsīnaṃ, adāsi ca ticīvaraṃ; 

Adā sabbāsamitthīnaṃ, vatthañca sumanoharaṃ. 

69 . 

Kāretvā lohapāsādaṃ, vejayantasarikkhakaṃ; 

Vaḍḍhesi paṭimaṃ tattha, suvaṇṇaghaṭakoṭṭimaṃ. 

70 . 

Sutvā uposathāgāra-bhāvaṃ sabba mahesīnaṃ; 

Tuccho yaṃ neva hotūti, vāsaṃ saṅghassa taṃ akā. 

71 . 

Bhogagāme ca tassadā, rakkhake ca niyojayi; 

Bhikkhū dvattiṃsamattāhi, vasantūti niyāmayi. 

72 . 

Gaṅgāya mariyādaṃ so, kāresi maṇimekhalaṃ; 

Toyaniddhamanañcākā, maṇihīrakavāpiyā. 

73 . 

Kaṭṭhuntanagare ceva, kāṇavāpiṃca bandhayi; 

Vejjasālañca kāresi, cetiyamhi girimhi so. 

74 . 

Buddhagāmavihārañca, vihāraṃ mahiyaṅgaṇaṃ; 

Kūṭatissa vihārañca, bhogagāme na vaḍḍhayi. 

75 . 

Maṇḍalassa girissā’dā, vihārassa sagāmake; 

Uttarāḷhe ca kāresi, pāsādaṃ pariveṇake. 

76 . 

Mahāsenassa buddhassa, gāmaṃ datvāna rakkhake; 

Dāsi sobbhavihāre ca, kāresi paṭimāgharaṃ. 

77 . 

Bodhisatte ca vaḍḍhesi, pāsāde maṇimekhale; 

Sīlāmayamunindassa, jiṇṇagehampi kārayi. 

78 . 

Rāja taṃ bodhisattañca, sagharaṃ tattha sannahi; 

Ālavālaṃ dumindassa, gandhitvā kā mahāmahaṃ. 

79 . 

Likhitvā hemapaṭṭamhi, sabbaratanasuttakaṃ; 

Mahāpūjamakā tassa, abhidhammaṃ kathāpayi. 

80 . 

Ānandapaṭimaṃ netvā, puraṃ katvā padakkhiṇaṃ; 

Parittaṃ bhikkhusaṅghena, bhaṇāpetvā yathāvidhiṃ. 

81 . 

Parittodakasekena, janaṃ katvā nirāturaṃ; 

Rājā rogabhayaṃ pevaṃ, nīharittha sadesato. 

82 . 

Abhisekaṃ gahetvāna, hemavāluka cetiye; 

Anusaṃvaccharaṃ kātuṃ, taṃ cārittaṃ likhāpayi. 

83 . 

Adā māsassa catūsu, uposathadinesu so; 

Catunnañca sahassānaṃ, vatthadānaṃ sabhattakaṃ. 

84 . 

Vesākhakīḷaṃ kīḷittha, saddhiṃ duggatakehi so; 

Annaṃ pānañca vatthañca, tesaṃ datvā yathāruciṃ. 

85 . 

Bhikkhusaṅghassa dīpamhi, niccadānaṃ pavattayi; 

Santappesi ca dānena, kapaṇaddhikavaṇibbake. 

86 . 

Tassa rañño mahesī ca, saṅghanāmā akārayi; 

Pabbataṃ saṅghasenavhaṃ, sabhogamabhayuttare. 

87 . 

Nīlacūḷāmaṇiñcākā, silāmaya mahesino; 

Pūjaṃ sabbopahārehi, kāsi satthussa sabbadā. 

88 . 

Tassa senāpaticā’kā, senasenāpativhayaṃ; 

Pariveṇaṃ mahābhogaṃ, sūro tuṭṭhakanāmako. 

89 . 

Evaṃ sapariso katvā, sapuññāni mahāyaso; 

Pañcatiṃsatime vasse, devalokamupāgami. 

90 . 

Tato tassā’nujo āsi, udayo nāma khattiyo; 

Rājā sabbappayogehi, hitesī dīpavāsīnaṃ. 

91 . 

Hutvā so sayaṃ rājā, kaṇiṭṭhaṃ sakabhātaraṃ; 

Mahādīpādaṭhānamhi, ṭhapi kassapanāmakaṃ. 

92 . 

Rājā cintiya ñātīnaṃ, kātabbo saṅgaho iti; 

Evaṃ kassapanāmassa, bhātuputtassa dhītaraṃ. 

93 . 

Yuvarājassa tassā’kā, bhariyaṃ senanāmikaṃ; 

Dhāresica sayaṃ rājā, aparaṃ tissasavhayaṃ. 

94 . 

Mahindassuparājassa, rājadhītāya kittiyā; 

Putto kittaggabodhīti, ādipādo vibuddhiko. 

95 . 

Coro hutvā mahārañño, nikkhamitvāna rattiyaṃ; 

Eko aññātavesena, samupāgammarohaṇaṃ. 

96 . 

Janaṃ hattagataṃ katvā, desaṃ sabbaṃ vināsiya; 

Ghātāpayittha tatraṭṭhaṃ, so taṃ mātulamattano. 

97 . 

Taṃ sutvā dharaṇīpālo, tasmiṃ’tīva pakuppiya; 

Ānetuṃ tamupāyaṃ so, gavesanto tathā tathā. 

98 . 

Bhātuputtaṃ tamāhuya, yuvarājaṃ sakassapaṃ; 

Āmantesi mahāpuñña, sahāyo hoti me iti. 

99 . 

Kiṃ me kattabba’miccāha, paccāha dharaṇīpati; 

Putto tava mahindo so, vuddhippatto mahābalo. 

100 . 

Lābhī rohaṇadesassa, mātito pitito’pi ca; 

Sūro sabbasaho vīro, kusalo katūpāsano. 

101 . 

Saṅgāmayoggo matimā, nipuṇo nayakovido; 

Taṃ pesetvā nayissāma, pāpaṃ mātulaghātakaṃ. 

102 . 

Taṃ sutvā vacanaṃ rañño, kassapo bhāsi sādaro; 

Deva devena vutto’haṃ, gaccheyyaṃ kintu me suto. 

103 . 

Vaṃso me pālito hoti, pasādo ca tavādhipa; 

Tasmā kālamahāpetvā, yaṃ icchasi tathā kuru. 

104 . 

Sutvā atīvasantuṭṭho, narindo tassa taṃ vaco; 

Mahanthaṃ balakāyaṃ so, sabbaso paṭiyādiya. 

105 . 

Mahatā parihārena, mahindaṃ rājapotakaṃ; 

Rakkhituṃ taṃ niyojetvā, vajiraggañca nāyakaṃ. 

106 . 

Tucchaṃ viya puraṃ katvā, sabbañca balavāhanaṃ; 

Sabbopakaraṇañceva, anūnaṃ tassa dāpiya. 

107 . 

Sayaṃ tamanugacchanto, padasā’va narissaro; 

Uyyojesi mahāpuñña, gaccha rukkhāti mediniṃ. 

108 . 

Mahindo so mahindo’va, devasenā purakkhato; 

Gacchanto suvīrocittha, devāsuramahāhavaṃ. 

109 . 

Tato gantvā na cirena, guttasālamupāgami; 

Tato jānapadā sabbe, maṇḍalikā ca raṭṭhiyā. 

110 . 

Tena mātulaghātena, pāpakena upaddutā; 

Gantvā taṃ parivāresuṃ, laddho no sāmiko iti. 

111 . 

Patanto sopi kho coro, ṭhitova girimaṇḍale; 

Sabbaṃ hatthagataṃ katvā, rājabhaṇḍaṃ mahagghiyaṃ. 

112 . 

Hatthī asseca ādāya, gantvā malayamāruhi; 

Mahindasenā ghātentī, tassa senaṃ tahiṃ tahiṃ. 

113 . 

Padānupadamasse’va, gacchanti hatthiassake; 

Disvā malayapādamhi, gahetvā ettha so iti. 

114 . 

Tattha pāvisimaddantī, sabbaṃ malayakānanaṃ; 

Nadīyo pallale ceva, karonti maggasādise. 

115 . 

Bālakova janaṃ disvā, sabbaṃ ratanamattano; 

Kodhābhibhūto chaḍḍesi, nadī sobbhataṭādīsu. 

116 . 

Ekakova nilīyittha, vane pabbatakandare; 

Gavesanto jano disvā, tamaggahi narādhammaṃ. 

117 . 

Tamādāya’ti tuṭṭho so, jano āgamma sajjukaṃ; 

Mahindamupadassesi, nisinnaṃ guttasālake. 

118 . 

So taṃ disvā hasitvāna, 

Bhutto kiṃ rohaṇo’’iti; 

Nāyakassa niyyātetvā, 

Vajiraggassa rājino. 

119 . 

Sayaṃ senaṃ samādāya, mahāgāmamupāgato; 

Rohaṇā dhipati hutvā, karonto lokasaṅgahaṃ. 

120 . 

Janaṃ pākatikaṃ katvā, bālakena vibādhitaṃ; 

Sāsanañca yathāṭhāne, ṭhapetvā tena nāsitaṃ. 

121 . 

Pupphārāme phalārāme, kārayitvā tahiṃ tahiṃ; 

Vāpiyo’pi ca gaṇhitvā, bandhāpetvā mahānadiṃ. 

122 . 

Sabbattha sulabhaṃ katvā, saṅghassa catupaccayaṃ; 

Duṭṭhe ca paṭibāhetvā, maṇḍalīke ca raṭṭhiye. 

123 . 

Core ca parisodhetvā, katvā vigatakaṇṭakaṃ; 

Tosayanto’khilaṃ lokaṃ, cāgabhogasamappito. 

124 . 

Upāsaniyo viññūhi, sevanīyo dhanatthīhi; 

Kapparukkhūpamo sabba-yācakānaṃ hitāvaho. 

125 . 

Hitvā dubbinayaṃ dese, pubbakehi pavattitaṃ; 

Samācaranto dhammañca, vāsaṃ tattheva kappayi. 

126 . 

Ādipādaṃ gahetvāna, vajiraggo vināyako; 

Anurādhamupāgamma, rājānamabhidassayi. 

127 . 

Rājāpi disvā taṃ kuddho, khippaṃ pakkhippa cārake; 

Rakkhāvaraṇamassādā, viheṭhesi ca sabbāso. 

128 . 

Adāsi ca tulābhāraṃ, tikkhattuṃ so mahāyaso; 

Thūpārāmamhi thūpañca, hemapaṭṭena chādayi. 

129 . 

Katvā tattheva pāsādaṃ, bhikkhusaṅghaṃ nivāsiya; 

Vihāre nagare ceva, paṭisaṅkhāsi jiṇṇakaṃ. 

130 . 

Kadambanadīyā’kāsi, nijjharaṃ thirabandhanaṃ; 

Mariyādaṃ pavaḍḍhesi, vāpiyaṃ so mayettiyaṃ. 

131 . 

Tattha niddhamanaṃcā’kā, anuvassampi bhūmipo; 

Cīvaratthaṃ suvatthāni, susaṇhāni ca dāpayi. 

132 . 

Dubbhikkhe dānasālāyo, kāretvā sabbapāṇinaṃ; 

Mahādānaṃ pavattesi, mahāpāḷiñca vaḍḍhayi. 

133 . 

Dadhibhattañca dāpesi, nikāyattayavāsinaṃ; 

Niccaṃ duggatabhattañca, yāguñceva sakhajjakaṃ. 

134 . 

Evamādīni puññāni, katvā sovaggiyāni so; 

Ekādasahi vassehi, gato devasahabyataṃ. 

135 . 

Tassekādasavassesu, vissaṭṭhaṃ soṇṇameva tu; 

Ahu satasahassānaṃ, tayo dasahi sammitaṃ. 

136 . 

Sudujjayaṃ paṇḍunarādhirāja, 

Mekoparo rohaṇamuggaduggaṃ; 

Katvā’pi ete savase narindā, 

Sayaṃ vasaṃ maccumupāgamiṃsu. 

Sujanappasāda saṃvegatthāya kate mahāvaṃse 

Rājadvayadīpano nāma 

Ekūnapaññāsatimo paricchedo. 

Paññāsatima pariccheda 

Dvirājakonāma 

1 . 

Tato rajje patiṭṭhāya, kassapo dakkhiṇaṃ disaṃ; 

Adā kassapanāmassa, yuvarājassa dhīmato. 

2 . 

Aggābhisekaṃ dāpesi, yuvarājassa dhītuyā; 

Rājakaññāya tissāya, bhariyāye’va attano. 

3 . 

Yācakānañca sippīnaṃ, āgatānaṃ tato tato; 

Dānaṃ daṇḍissaraṃ nāma, sadā dāpesi bhūpati. 

4 . 

Ādipādo mahindo so, 

Vasanto rohaṇe tadā; 

Gahetuṃ rājinoraṭṭha- 

Mādāya balamāgato. 

5 . 

Taṃ sutvā kupito rājā, balaṃ pesesi attano; 

Yujjhitvā taṃ parājesi, mahindo so mahābhaṭo. 

6 . 

Tato rājā nivattetuṃ, pitaraṃ tassa pesayi; 

Kassapaṃ yuvarājaṃ taṃ, so gantvā puttasantikaṃ. 

7 . 

Nānādhammakathopetaṃ, vatvā yuttimanekadhā; 

Saṅghāmato nivattetvā, puttaṃ so punarāgami. 

8 . 

Ādipādo tu so pacchā, ghātetvā maṇḍalādhipe; 

Kuddhejanapade disvā, agamāsi purantikaṃ. 

9 . 

Bhikkhusaṅgho tamānetvā, dassesi vasudhādhipaṃ; 

Datvā so dhītaraṃ tassā, pesesi puna rohaṇaṃ. 

10 . 

Nīharitvāna dussīle, nikāyattayavāsīsu; 

Gāhāpesi nave bhikkhū, āvāse tattha tattha so. 

11 . 

Dvayābhisekajātena, ādipādena sununā; 

Mahāvihāre bodhimhi, paṃsuṃ vaḍḍhesi pūjayaṃ. 

12 . 

Akāsi ca nikāyesu, tīsu bimbe silāmaye; 

Sovaṇṇaye raṃsijāle, chattaṃ cūḷāmaṇiṃ tathā. 

13 . 

Abhayagirivihāramhi, pāsādaṃ sakanāmakaṃ; 

Katvā tattha nivāsetvā, bhikkhu gāmamadāpayi. 

14 . 

Mahiyaṅgaṇavihārasmiṃ, gāmaṃ so cetiyassa’dā; 

Savatthaṃ paṭimābhattaṃ, sabbabhikkhūna dāpayi. 

15 . 

Thale jale ca sattānaṃ, adāsi abhayaṃ tadā; 

Cārittapubbarājūnaṃ, paripālesi sabbadā. 

16 . 

Tassa senāpati seno, ilaṅgorājavaṃsajo; 

Theriyānaṃ akā’vāsaṃ; Thūpārāmassa pacchato. 

17 . 

Dhammārucikabhikkhūnaṃ, dhammārāmamakārayi; 

Tathā sāgalikānañca, kassapasenanāmakaṃ. 

18 . 

Hadayuṇhābhidhānaṃ so, katvā cetiyapabbate; 

Pariveṇaṃ adādhamma-rucikānañca bhikkhūnaṃ. 

19 . 

Ārāmikānaṃ bhikkhūnaṃ, ārāmesu tahiṃ tahiṃ; 

Ekamekaṃ kuṭiṃ katvā, dāpesi ca camūpati. 

20 . 

Rattamālagirismiṃ so, katvā rammaṃ taraṃ subhaṃ; 

Kuciṃ adā sāsanassa, sāmikānaṃ tapassinaṃ. 

21 . 

Mahāvihāre kāretvā, paviveṇaṃ varaṃ adā; 

Paṃsukūlikabhikkhūnaṃ, samuddagirināmakaṃ. 

22 . 

Vāsaṃ araññe kāretvā, attano vaṃsanāmakaṃ; 

Mahāvihāre bhikkhūnaṃ, vane nivāsataṃ adā. 

23 . 

Vihāresū ca jiṇṇesu, navakammamakārayi; 

Dāpesi aggalaṃ sabba-bhikkhūnaṃ jiṇṇacīvare. 

24 . 

Tissārāmaṃ karitvāna, bhikkhūnīnamupassayaṃ; 

Maricavaṭṭimahābodhi, parihāre nivesayi. 

25 . 

Anurādhapure ceva, pulatthinagarepi ca; 

Upasaggaroganāsāya, vejjasālāpi kārayi. 

26 . 

Attanā katavāsanaṃ, bhogagāme ca dāpayi; 

Tathārāmikagāme ca, paṭimābharaṇañca so. 

27 . 

Bhesajjagehaṃ kāresi, nagare tattha tattha so; 

Paṃsukūlikabhikkhūnaṃ, bhattaṃ vatthañca dāpayi. 

28 . 

Khandhīkate amocesi, tiracchānagate bahū; 

Kapaṇānañca dāpesi, mahādānaṃ camūpati. 

29 . 

Vicittaṃ byañjanaṃ bhattaṃ, yāguṃ vividhakhajjakaṃ; 

Katvā sūkararūpañca, guḷaṃ bhikkhūnaṃ dāpayi. 

30 . 

Evāmādīni puññāni, katvā senāya nāyako; 

Seno kittindupādehi, sabbā obhāsayī disā. 

31 . 

Tasseva ñātako katvā, nāyako rakkhasavhayo; 

Savārakamhi gāmamhi, vihāraṃ sumanoharaṃ. 

32 . 

Mahāvihāravāsīnaṃ, sārānaṃ paṭipattiyā; 

Bhikkhūnaṃ so adā sādhu, ṭhapetvā vattamuttamaṃ. 

33 . 

Seno nāma mahālekho, mahālekhakapabbataṃ; 

Mahāvihāre kāresi, bhikkhūnaṃ vāsamuttamaṃ. 

34 . 

Coḷarājābhidhāno, ca, amacco tassa rājino; 

Pariveṇaṃ akārammaṃ, naṭṭhaṃ taṃ suppatiṭṭhitaṃ. 

35 . 

Rājā tīsu nikāyesu, rūpakammamanoramaṃ; 

Maṇḍapāni vicittāni, vejayanto pamāni ca. 

36 . 

Kāretvā dhātupūjāyo, katvā janamanoharā; 

Yathā kammaṃ gato ṭhatvā, vassāni dasasatta ca. 

37 . 

Dvayābhisekasañjāto, yuvarājātha kassapo; 

Āsi laddhābhiseko so, laṃkārajjekamāgate. 

38 . 

Saddho āgatamaggova, sābhiñño viya paññavā; 

Vattā so maramantiva, cāgavā dhanado viya. 

39 . 

Bahussuto dhammakathī, sabbasippavisārado; 

Yuttāyuttavicārāya, nipuṇo nayakovido. 

40 . 

Acalo indalīlo’va, ṭhito sugatasāsane; 

Parappavādivātehi, sabbehi’pi akampiyo. 

41 . 

Māyāsāṭheyyamānādi, pāpānañca agocaro; 

Guṇānaṃ ākaro sabba-ratanānaṃ vasāgaro. 

42 . 

Bhūmicando narindo so, vaṃse jātassa attano; 

Dappuḷassādīpādassa, yuvarājapadaṃ adā. 

43 . 

Rajjaṃ dasahi dhammehi, catusaṅgahavatthūhi; 

Karonto paripālesi, lokaṃ nettaṃva attano. 

44 . 

So dhetvā sāsanaṃ sabbaṃ, dhammakammena satthuno; 

Gahetvā navake bhikkhū, akāsā’vāsapūraṇaṃ. 

45 . 

Duṭṭhagāmaṇirājena, kataṃ maricavaṭṭikaṃ; 

Naṭṭhaṃ vihāraṃ kāretvā, nānāāvāsa bhūsitaṃ. 

46 . 

Theravaṃsajabhikkhūnaṃ, adā katvā mahāmahaṃ; 

Tesaṃ pañcasatānañca, bhogagāme ca dāpayi. 

47 . 

Tattha so tusite ramme, devasaṅghapurakkhataṃ; 

Metteyyaṃ lokanāthaṃ taṃ, desentaṃ dhammamuttamaṃ. 

48 . 

Dassento viya lokassa, vihāre sabbasajjite; 

Nisinno maṇḍape ramme, nānāratanabhūsite. 

49 . 

Nagarehi ca sabbehi, bhikkhūhi parivārito; 

Buddhalilāya laṃkindo, abhidhamma mabhāsayi. 

50 . 

Soṇṇapaṭṭe likhāpetvā-bhidhammapiṭakaṃ tadā; 

Dhammasaṅgaṇikaṃ potthaṃ, nānāratana bhūsitaṃ. 

51 . 

Katvā nagaramajjhamhi, kāretvā hemamuttamaṃ; 

Taṃ tattha ṭhapayitvāna, parihāramadāpayi. 

52 . 

Sakkasenāpatiṭṭhānaṃ, datvā puttassa attano; 

Parihāre niyojesi, tattha taṃ dhammapotthake. 

53 . 

Anusaṃvaccharaṃ rājā, puraṃ devapurī viya; 

Vibhūsitāya senāya, sajjetvā parivārito. 

54 . 

Devarājāva sobhanto, sabbābharaṇabhūsito; 

Hatthikhaṇḍe nisīditvā, caranto puravīthiyaṃ. 

55 . 

Mahatā parihārena, netvā taṃ dhammasaṅgahaṃ; 

Attanā kāritaṃ rammaṃ, vihāraṃ sabbasajjitaṃ. 

56 . 

Tattha dhātugate ramme, nānāratanabhūsite; 

Maṇḍape dhātupiṭhasmiṃ, patiṭṭhāpiya pūjayi. 

57 . 

Ganthākarapariveṇaṃ , mahāmeghavane akā; 

Nagare vajjasālā ca, tesaṃ gāme ca dāpayi. 

58 . 

Bhaṇḍikapariveṇañca, silāmeghañca pabbataṃ; 

Katvā’bhayagirismiṃ so, tesaṃ gāmamadāpayi. 

59 . 

Jotivanavihārasmiṃ, rājā laṅkāya nāyako; 

Bhattaggassa adā gāmaṃ, tathā’bhayagirimhi ca. 

60 . 

Dakkhiṇagirināmassa, vihārassa ca dāpayi; 

Gāmaṃ kataññubhāvena, rājā paramadhammiko. 

61 . 

Sakkasenāpati rammaṃ, pariveṇaṃ sumāpiya; 

Adāsi sahagāmehi, theriyānaṃ sanāmikaṃ. 

62 . 

Bhariyā vajirā tassa, tesaṃyeva adāpayi; 

Pariveṇaṃ karitvāna, sagāmaṃ sakanāmakaṃ. 

63 . 

Upassayaṃ karitvāna, sā eva padalañchane; 

Bhikkhūnīnaṃ adā thera-vaṃse sabbattha pūjite. 

64 . 

Sakkasenāpati mātā, devā’raññaka bhikkhūnaṃ; 

Theravaṃsappadīpānaṃ, akā’vāsaṃ sanāmakaṃ. 

65 . 

Sā eva paṭibimbassa, satthu maricavaṭṭiyaṃ; 

Cūḷāmaṇiṃ pādajalaṃ, akā chattañca cīvaraṃ. 

66 . 

Rājā rājālayeyeva, rājavaṃsaṃ sanāmakaṃ; 

Akāsi pāḷikaṃ nāma, pāsādaṃ sumano haraṃ. 

67 . 

Pūjesi rājinī nāma, rājino bhariyā’parā; 

Paṭṭakañcukapūjāya, hemamālika cetiyaṃ. 

68 . 

Tassā puttosi siddhattho, nāma issariye ṭhito; 

Suto malayarājāti, rūpena makaraddhajo. 

69 . 

Rājā tasmiṃ mate katvā, sālaṃ bhikkhunamuttamaṃ; 

Dānavaṭṭaṃ paṭṭhapetvā, tassa pattimadā tadā. 

70 . 

Evaṃ dhammena kārente, rajjaṃ laṅkādīpe tadā; 

Coḷarājena yujjhitvā, paṇḍurājā parājito. 

71 . 

Paṇṇākārāni nekāni, balaṃ sandhāya pesayi; 

Rājālaṃkissaro saddhiṃ, mantetvā sacivehi so. 

72 . 

Sannayha balakāyaṃ so, sakkasenāpatiṃ sakaṃ; 

Balassa nāyakaṃ katvā, mahāyitthamupāgami. 

73 . 

Vijayaṃ pubbarājūnaṃ, vatvā velātaṭe ṭhito; 

Ussāhaṃ janayitvāna, nāvaṃ āropayī balaṃ. 

74 . 

Balakāyaṃ samādāya, sakkasenāpatiṃ tadā; 

Sukhena sāgaraṃ tiṇṇo, paṇḍudesamupāgami. 

75 . 

Disvā balañca tañceva, paṇḍurājā sumānaso; 

Ekacchattaṃ karissāmi, jambudīpanti abravi. 

76 . 

Baladvayaṃ gahetvāna, rājā so coḷavaṃsajaṃ; 

Jetuṃ asakkuṇitvāna yuddhamujjhiya nikkhami. 

77 . 

Yujjhissāmīti gantāna, sakkasenāpatī puna; 

Nisinno upasaggena, mato pāpena paṇḍuto. 

78 . 

Laṃkissaro balassāpi, tena rogena nānasaṃ; 

Sutvā dayālubhāvena, senaṃ āṇāpayī tato. 

79 . 

Sakka senāpatiṭṭhānaṃ, tassa puttassa’dā tadā; 

Vaḍḍhesi tena taṃ puttaṃ, katvā senāya nāyakaṃ. 

80 . 

Nikāyattayavāsīhi, parittaṃ nagare tadā; 

Kāretvā rogadubbuṭṭhi-bhayaṃ nāsesi jantunaṃ. 

81 . 

Sāsanassa ca lokassa, santiṃ katvā anekadhā; 

Rājā so dasame vasse, sukhena tidivaṃ gato. 

82 . 

Laṃkārajjepi ṭhatvā kathitatipiṭako sabbavijjāpadīpo, 

Vattāvādī kavī so satidhītivisado desako bhāvako ca; 

Paññāsaddhādayā vā parahitanirato lokavedīvadaññū; 

Rājindo kassapo’yaṃ viya vimalaguṇo hotulokopi sabbo. 

Sujanappasādasaṃvegatthāya kate mahāvaṃse 

Dvirājako nāma 

Paññāsatimo paricchedo. 

Ekapaññāsatima pariccheda 

Pañcarājako nāma 

1 . 

Yuvarājā tadā hutvā, rājā dappuḷanāmako; 

Ṭhapesi oparajjamhi, ādipadaṃ sanāmakaṃ. 

2 . 

Maricavaṭṭivihārassa, gāmaṃ datvā tato pure; 

Cārittaṃ pubbarājūnaṃ, rakkhitvāna mahiṃ imaṃ. 

3 . 

Abhutvā dīghakālañhi, pubbakammena attano; 

Rājā so sattame māse, paviṭṭho paccuno mukhaṃ. 

4 . 

Uparājā ahurājā, dappuḷo tadanantaraṃ; 

Udayassādipādassa, yuvarājapadaṃ adā. 

5 . 

Tadā coḷabhayā paṇḍu-rājaṃ janapadaṃ sakaṃ; 

Cajitvā nāvamāruyha, mahātitthamupāgami. 

6 . 

Āṇāpetvāna taṃ rājā, disvā santuṭṭhamānaso; 

Mahābhogaṃ adā tassa, nivāsesi purā bahi. 

7 . 

Coḷarājena yujjhitvā, gahetvā paṭṭanadvayaṃ; 

Paṇḍurājassa dammīti, sannaddhe laṅkarājini. 

8 . 

Kenā’pi karaṇīyena, khattiyā dīpavāsino; 

Akaṃsu viggahaṃ ghoraṃ, pāpakammena paṇḍuno. 

9 . 

Paṇḍurāje’ttha vāsena, kammaṃ natthīti cintiya; 

Ṭhapetvā makuṭādīni, gato keraḷasantikaṃ. 

10 . 

Viggahe niṭṭhite rājā, mahāmeghavane tadā; 

Mahābodhigharassā’dā, gāmaṃ nagarasantike. 

11 . 

Āvāsaṃ rakkhako nāma, tassa senāpatī akā; 

Thūpārāmasamīpamhi, iḷaṅgo rājanāmakaṃ. 

12 . 

Kataṃ taṃ pubbarājehi, rājā so paripāliya; 

Patto dvādasamaṃ vassaṃ, yathākammamupāgami. 

13 . 

Udayo yuvarājā’si, laṃkāvāsīnamissaro; 

Senanāmādipādaṃ so, oparajje’bhisecayi. 

14 . 

Rañño bhītā tadāmaccā, pavisiṃsu tapovanaṃ; 

Rājoparājā gantvāna, tesaṃ sīsāni chedayuṃ. 

15 . 

Tena kammena nibbinnā, yatayo tannivāsino; 

Hitvā janapadaṃ rañño, tadāgacchiṃsu rohaṇaṃ. 

16 . 

Tadā jānapadā ceva, nāgarā ca balāni ca; 

Kupitā caṇḍuvātena, sāgaro viya kampito. 

17 . 

Ratanapāsādamāruyha, vihāre abhayuttare; 

Santāsetvāna rājānaṃ, dassetvāna vibhīsikaṃ. 

18 . 

Upatthambhakamaccānaṃ, viggahassa tapovane; 

Tadā sīsāni chinditvā, kavātena nipātayuṃ. 

19 . 

Taṃ sutvā yuvarājā ca, ādipādo ca taṃ sakhā; 

Ullaṅghitvāna pākāraṃ, sīghaṃ gacchiṃsu rohaṇaṃ. 

20 . 

Balakāyonubandhitvā, yāva kaṇhanadītaṭā; 

Alābhena ca nāvānaṃ, tiṇṇattā tesamāgami. 

21 . 

Rājaputtāgatā tattha, vane abhayabhedino; 

Yatīnaṃ purato tesaṃ, nipajjitvā urena te. 

22 . 

Allavatthā’llakesā ca, paridevittha’nekadhā; 

Kandītvā rodanaṃ katvā, khamāpesuṃ tapassino. 

23 . 

Khantimettānubhāvena, tesaṃ sāsanasāminaṃ; 

Puññodayo ahu tesaṃ, ubhinnaṃ dīpasāminaṃ. 

24 . 

Yuvarājabalañceva, nikāyattayavāsino; 

Gamiṃsu tesamānetuṃ, santibhūte mahābale. 

25 . 

Rājaputtā ubho byattā, paṇḍitā paṃsukūlino; 

Yācitvā tesamādāya, agamaṃsu sakaṃ puraṃ. 

26 . 

Bhikkhūnaṃ purato maggaṃ, rājāgantā khamāpayi; 

Ādāya te vanaṃ tesaṃ, netvā rājagharaṃ gato. 

27 . 

Tato paṭṭhāya cāritthaṃ, pāletvā pubbarājunaṃ; 

Rājā so tatiye vasse, yathākammamupāgami. 

28 . 

Laṃkābhisekaṃ patvāna, seno so matimā tato; 

Udayaṃ ādipādaṃ taṃ, yuvarājaṃ akā sakhaṃ. 

29 . 

Kahāpaṇasahassaṃ so, duggatānaṃ uposathe; 

Hotu’posathiko datvā, yāvajīvaṃ narādhipo. 

30 . 

Paṭimā bhattavatthāni, bhikkhūnaṃ dharaṇī pati; 

Adā daṇḍissaraṃ dānaṃ, yācakānañca sippīnaṃ. 

31 . 

Ṭhāne katthaci sippīnaṃ, pāsādesu manohare; 

Kāretvā bhogagāme ca, adāpesi mahāmati. 

32 . 

Kahāpaṇasahassaṃ vā, datvā pañcasatāni vā; 

Laṅkāyaṃ jiṇṇakāvāse, navakammamakārayī. 

33 . 

Cattālīsasahassāni, abhayuttaracetiye; 

Silāpattharaṇatthāya, dāpesi ca mahīpati. 

34 . 

Mahāvāpīsu laṃkāyaṃ, jiṇṇaniddhamane akā; 

Navakammañca mariyādaṃ, thiyaṃ pāsāṇapaṃsunā. 

35 . 

Akā rājaghare rammaṃ, mālāgehaṃ mahārahaṃ; 

Ṭhapitaṃ punarājūhi, dānaṃ sammāpavattayi. 

36 . 

Kataṃ malayarājena, amaccena’gga bodhinā; 

Pariveṇaṃ nāgasālaṃ, disvā gāma madā tadā. 

37 . 

Katvā catuvihāresu, rūpakammāni sādhukaṃ; 

Maṇḍapāni ca rammāni, dhātupūjaṃ akā sadā. 

38 . 

Evamādīni puññāni, anekāni anekadhā; 

Katvā so navame vasse, yathākammamupāgami. 

39 . 

Laṃkābhisekaṃ patvāna, yuvarājodayo tato; 

Senanāmādipādaṃ so, oparajje’bhi secayi. 

40 . 

Niddālu majjapo āsi, rājā pāpena jantunaṃ; 

Coḷo pamattataṃ tassa, sutvā santuṭṭhamānaso. 

41 . 

Paṇḍudesātisekaṃ so, pattukā mettha pesayi; 

Makuṭādīnamatthāya, ṭhapitānaṃva paṇḍunā. 

42 . 

Tāni nādāsi so rājā, tena coḷo mahabbalo; 

Balaṃ sannayha pesesi, balakkārena gaṇhituṃ. 

43 . 

Tadā senāpati ettha, paccante kupite gato; 

Āṇāpetvāna taṃ rājā, yujjhanatthāya pesayi. 

44 . 

Hato senāpati tattha, yujjhi na raṇe mato; 

Kakūṭādīni ādāya, rājā so rohaṇaṃ agā. 

45 . 

Gantvā coḷabalaṃ tattha, alabhitvā pavesanaṃ; 

Nivattitvā sakaṃ raṭṭhaṃ, agamāsi idhatā bhayā. 

46 . 

Tato senāpatiṭṭhāne, viduraggaṃ tu nāyakaṃ; 

Ṭhapesi rājā laṃkindo, tejavantaṃ mahāmatiṃ. 

47 . 

Paccantaṃ coḷarājassa, ghātetvā so camūpati; 

Āṇāpesi ito nītaṃ, dassetvāna vibhīsitaṃ. 

48 . 

Tato dāpesi so sabba-parikkhāraṃ mahārahaṃ; 

Paṃsukūlikabhikkhūnaṃ, sabbesaṃ dīpavāsinaṃ. 

49 . 

Mahāvihāre laṃkindo, paṭibimbassa satthuno; 

Jalantaṃ maṇiraṃsīhi, akā cūḷāmaṇiṃ tadā. 

50 . 

Orodhā vidurā tassa, pādajālena pūjayi; 

Maṇīhi pajjalantehi, paṭimaṃ taṃ silāmayaṃ. 

51 . 

Jhāpitaṃ coḷarājassa, balena maṇināmakaṃ; 

Pāsādaṃ kātumāraddho, cuto vassamhi aṭṭhame. 

52 . 

Pañcete vasudhādhipā vasumahiṃ ekātapattaṅkitaṃ; 

Bhutvā niggahasaṅgahehi sakalaṃ lokaṃ vase vattiya; 

Yā tā maccuvasaṃ saputtavaṇitā sāmaccamittānugā; 

Iccevaṃ satataṃ sarantu sujanā hātuṃ pamādaṃ madaṃ. 

Sujanappasādasaṃvegatthāya kate mahāvaṃse 

Pañcarājako nāma 

Ekapaññāsatimo paricchedo. 

Dvipaññāsatima pariccheda 

Tirājakonāma 

1 . 

Tato laṅkābhisekaṃ so, patvā seno kamāgataṃ; 

Mahindassādipādassa, yuvarājapadaṃ adā. 

2 . 

Pañño mahākavī byatto, majjhatto mittasattusu; 

Yutto dayāya mettāya, rājā so sabbadā ahu. 

3 . 

Kālaṃ devo’natikkamma, sammā dhārābhivassati; 

Raṭṭhe tasmiṃ vasantā’suṃ, sukhitā nibbhayā sadā. 

4 . 

Suttantaṃ lohapāsāde, nisinno vaṇṇayī tadā; 

Nikāyattayavāsīhi, rājā so parivārito. 

5 . 

Dāṭhadhātukaraṇḍaṃ so, nānāratanabhūsitaṃ; 

Akā catuvihāresu, dhātupūjā ca’nekadhā. 

6 . 

Pariveṇaṃ sitthagāmaṃ, kāretvā vutthamattanā; 

Lokaṃ puttaṃva pāletvā, tivassena divaṅgato. 

7 . 

Yuvarājā mahindo so, rājāsi tadanantaraṃ; 

Mahāpuñño mahātejo, mahāseno mahāyaso. 

8 . 

Ekacchattaṃ akā laṅkaṃ, ghātetvā corupaddavaṃ; 

Akaṃsu tamupaṭṭhānaṃ, niccamaṇḍalanāyakaṃ. 

9 . 

Vijjamānepi laṅkāyaṃ, khattiyānaṃ narādhipo; 

Kāliṅgacakkavattissa, vaṃse jātaṃ kumārikaṃ. 

10 . 

Āṇāpetvāna taṃ agga-mahesiṃ attano akā; 

Tassā puttā duve jātā, dhītā ekā manoramā. 

11 . 

Ādipāde akā putte, dhītaraṃ coparājiniṃ; 

Iti sīhaḷavaṃsañca, paṭṭhapesi sabhūpati. 

12 . 

Balakāyaṃ imaṃ desaṃ, maddanatthāya vallabho; 

Pesesi nāgadīpaṃ so, sutvā taṃ bhūpati idha. 

13 . 

Balaṃ datvāna senavha-rājasenāpatiṃ tadā; 

Vallabhassa balene’sa, yujjhituṃ tattha pesayi. 

14 . 

Gantvā senāpatī tattha, balene’tassa rājino; 

Yujjhitvā taṃ vināsetvā, gaṇhi so yuddhamaṇḍale. 

15 . 

Asakkento imaṃ jetuṃ, rājā naṃ vallabhādayo; 

Rājāno mittasambandhaṃ, laṃkindena akaṃsu te. 

16 . 

Icchevaṃ rājino tejo, jambudīpamavatthari; 

Pattharitvāna laṃkāyaṃ, ullaṅghitvāna sāgaraṃ. 

17 . 

Saddhammaṃ kathāyantānaṃ, katvā sammā na muttamaṃ; 

Dhammaṃ sutvāna so rājā, pasanno buddhasāsane. 

18 . 

Rājā so sannipātetvā, paṃsukūlikabhikkhavo; 

Yācitvā attano gehaṃ, āṇāpetvāna sādhukaṃ. 

19 . 

Āsanaṃ paññapetvāna, nisīdāpiya bhojanaṃ; 

Dāpesi vipulaṃ suddhaṃ, sadā ekadine viya. 

20 . 

Anekabyañjanaṃ rājā-raññakānaṃ tapassinaṃ; 

Pesesi bhojanaṃ suddhaṃ, mahagghaṃ vipulaṃ sadā. 

21 . 

Vejjeva pesayitvāna, vilānānaṃ tapassinaṃ; 

Santikaṃ so dayāvāso, tikicchāpesi niccaso. 

22 . 

Guḷāni ghanapākāni, lasuṇānaṃ rasāni ca; 

Tambulamukhavāsañca, pacchabhatte adā sadā. 

23 . 

Pattesu pūrayitvāna, lasuṇaṃ maricampi ca; 

Pipphalisaṅgīverāni, guḷāni tiphalāni ca. 

24 . 

Ghataṃ telaṃ madhuñcāya, pāpurattharaṇāni ca; 

Paṃsukūlikabhikkhūnaṃ, paccekaṃ sabbadā adā. 

25 . 

Cīvarādīni sabbāni, parikkhārāni bhūpati; 

Kārāpetvāna dāpesi, bhikkhūnaṃ paṃsukulinaṃ. 

26 . 

Rājā mahāvihārasmiṃ, ekekassa hi bhikkhuno; 

Paccekaṃ navavatthāni, cīvaratthāya dāpayi. 

27 . 

Nikāyattayavāsīnaṃ, bhikkhūnaṃ lābhavāsinaṃ; 

Tulābhāramadā dvīsu, vāresu samahīpati. 

28 . 

Rājā so nāgatebhogaṃ, 

Rājāno saṅghabhogato; 

Na gaṇhantūni pāsāṇe, 

Likhāpetvā nidhāpayi. 

29 . 

Kathāpetvāna buddhassa, saraṇāni guṇenava; 

Anāthehi ca tesañca, bhattavatthāni dāpayi. 

30 . 

Dānasālaṃ karitvāna, hatthisālakabhūmiyaṃ; 

Yācakānaṃ adā dānaṃ, tesañca sayanāsanaṃ. 

31 . 

Vejjasālāsu sabbāsu, bhesajjaṃ mañcakañca so; 

Corānaṃ bandhanāgāre, niccaṃ bhattāni dāpayi. 

32 . 

Vānarānaṃ varahānaṃ, migānaṃ sunakhāna ca; 

Bhattaṃ pūvañca dāpesi, dayāvāso yathicchakaṃ. 

33 . 

Rājā catuvihāresu, katvā so vīhirāsayo; 

Yathicchitena gaṇhantu, anāthā iti dāpayi. 

34 . 

Nānāpūjāhi pūjetvā, katvā maṅgalamuttamaṃ; 

Kathāpesi ca bhikkhūhi, byattehi vinayaṃ tadā. 

35 . 

Therena dhammamittena-sitthagāmakavāsinā; 

Pūjayitvāna kāresi, abhidhammassa vaṇṇanaṃ. 

36 . 

Dāṭhānāgā’bhidhānena, therenā’raññavāsinā; 

Laṃkālaṃkārabhūtena, abhidhammaṃ kathāpayi. 

37 . 

Paṭṭakañcukapūjāhi, hemamālikacetiyaṃ; 

Naccagītehi gandhehi, pupphehi vividhehi ca. 

38 . 

Dīpamālāhi dhūpehi, pūjayitvāna’nekadhā; 

Tassa vatthāni bhājetvā, bhikkhūnaṃ dāpayī sayaṃ. 

39 . 

Sadā so attano rajje, uyyānesu tahiṃtahiṃ; 

Āṇāpetvāna pupphāni, pūjesi ratanattayaṃ. 

40 . 

Pāsādaṃ candanaṃ nāma, kātuṃ maricavaṭṭiyaṃ; 

Akārambhañca bhikkhūnaṃ bhogagāme ca dāpayi. 

41 . 

Kesadhātuṃ nidhāpetvā, karaṇḍaṃ ratanehi so; 

Kārayitvāna pūjesi, ṭhapetvā tattha bhūpati. 

42 . 

Soṇṇarajatapaṭṭehi , thūpārāmamhi cetiyaṃ; 

Chādāpetvā yathārajjaṃ, pūjaṃ kāresi bhūpati. 

43 . 

Tasmiṃ dhātughare rājā, soṇṇadvāramakārayi; 

Pajjalantaṃ sineruṃva, raṃsīhi sūriyassa so. 

44 . 

Jhāpitaṃ coḷarājassa, balena padalañchane; 

Catunnaṃ cetiyānaṃ so, ramanīyaṃ gharaṃ akā. 

45 . 

Jhātaṃ nagaramajjhamhi, dāṭhādhātugharaṃ akā; 

Dhammasaṅgaṇīgehañca, mahāpāḷiñca bhūpati. 

46 . 

Tambūlamaṇḍapaṃ katvā, tattha suṅkaṃ mahīpati; 

Bhikkhūnaṃ theravaṃse so, bhesajjatthāya dāpayi. 

47 . 

Upassayaṃ karitvāna, mahāmaṅgalanāmakaṃ; 

Theravaṃsamhi jātānaṃ, bhikkhunīnaṃ adāpayi. 

48 . 

Mātulodayarājena, āraddhaṃ sādhunā tadā; 

Niṭṭhāpesi mahīpālo, pāsādaṃ maṇināmakaṃ. 

49 . 

Pariveṇāni cattāri, tasmiṃ jetavane tadā; 

Kārāpayiṃsu cattāro, amaccā tassa rājino. 

50 . 

Rañño kittisamādevī, kittināmā manoramā; 

Pariveṇaṃ akārāmaṃ, thūpārāmassa pacchato. 

51 . 

Sā tasmiṃ pariveṇe ca, akā kappāsagāmake; 

Cīvaracetiye ceva, tisso pokkharaṇī suci. 

52 . 

Dvādasaratanāyāmaṃ, dhajaṃ soṇṇamayañca sā; 

Pūjesi puññasambhāraṃ, hemamālika cetiye. 

53 . 

Gihīnaṃ vajjasālañca, putto tassā pureakā; 

Guṇavāsakkasenānī, bhikkhūnañca purābahi. 

54 . 

Rājā catuvihāresu, dibbapāsādasannibhe; 

Maṇḍape kārayitvāna, dhātupūjā anekadhā. 

55 . 

Vassamekamatikkamma, kārāpetvā mahīpati; 

Cārittaṃ pubbarājūnaṃ, paripālesi sādhukaṃ. 

56 . 

Evamādīni puññāni, uḷārāni anekadhā; 

Katvā soḷasame vasse, rājā so tidivaṃ gato. 

57 . 

Jāto paṭicca taṃ rājaṃ, senā dvādasavassiko; 

Kāliṅgadeviyā putto, pattarajjo tadā ahu. 

58 . 

Udayassa kaniṭṭhassa, yuvarājapadaṃ adā; 

Pitu senāpati seno, tassa senāpati ahu. 

59 . 

Paccantaṃ balamādāya, gate senāpatimhi so; 

Mātarā saha vattantaṃ, kaṇiṭṭhaṃ tassa bhātaraṃ. 

60 . 

Mārāpetvā mahāmallaṃ, akā senāpatiṃ tadā; 

Amaccaṃ udayaṃ nāma, sakaṃ vacanakārakaṃ. 

61 . 

Taṃ sutvā kupito hutvā, seno senāpati tadā; 

Balamādāya āgañchi, gaṇhissāmīti sattavo. 

62 . 

Sutvāna taṃ mahīpālo, katavantaṃ vācamattano; 

Rakkhāmi taṃ amaccanti, gato nikkhamma rohaṇaṃ. 

63 . 

Tassa māyā nivattitvā, yuvarājañca rājiniṃ; 

Ādāya kupitā tena āṇāpesi camūpatiṃ. 

64 . 

Tāya so saṅgahītova, damiḷe sannipātiya; 

Datvā janapadaṃ tesaṃ, puṭatthinagare vasī. 

65 . 

Yujjhituṃ tena so rājā, balaṃ pesesi rohaṇā; 

Senāpati vināsesi, sabbaṃ taṃ rājino balaṃ. 

66 . 

Damiḷā te janapadaṃ, pīḷetvā rakkhasā viya; 

Vilumpitvāna gaṇhanti, narānaṃ santakaṃ tadā. 

67 . 

Khittā manussā gantvāna, rohaṇaṃ rājasantikaṃ; 

Nivedesuṃ pavattiṃ taṃ, mantetvā sacīvehi so. 

68 . 

Rakkhituṃ sāsanaṃ raṭṭhaṃ, tampahāya camūpatiṃ; 

Sandhiṃ katvāna senena, puḷatthinagaraṃ agā. 

69 . 

Mahesiṃ attajaṃ katvā, pāletuṃ vaṃsamattano; 

Puttaṃ uppādayitvāna, kassapaṃ nāma uttamaṃ. 

70 . 

Vasante tattha laṃkinde, ahitā vallabhā janā; 

Alabhantā suraṃ pātu-māriyā tassa santike. 

71 . 

Majjapāne guṇaṃ vatvā, pāyesuṃ taṃ mahīpatiṃ; 

Pivitvā majjapānaṃ so, mattabyāḷo ahu tadā. 

72 . 

Āhārānaṃ khayaṃ patvā, cajitvā dullabhaṃ padaṃ; 

Mato so dasame vasse, taruṇoyeva bhūpati. 

73 . 

Ito viditvā khalupāpamitta- 

Vidheyyabhāvaṃ parihāni hetuṃ; 

Sukhattitoyeva ida vā huraṃ vā; 

Jahantu te ghoravisaṃ’va bālaṃ. 

Sujanappasādasaṃvegatthāya kate mahāvaṃseti rājako nāma 

Dvipaññāsatimo paricchedo. 

Tivaññāsatima paccheda 

Laṃkāviloponāma 

1 . 

Mahindo taṃ kaṇiṭṭho so, rājaputto tadaccaye; 

Ussāpiya setacchatta-manurādhapure vare. 

2 . 

Sena senānīnā’nīta desantarajanā kule; 

Tattha vāsamakappesi, kicchena dasavacchare. 

3 . 

Apetanīti maggassa, mudubhūtassa sabbaso; 

Uppādabhāgaṃ nādaṃsu, tassa jānapadā tadā. 

4 . 

Accantaṃ khīṇacitto so, vassamhi dasame vibhū; 

Vuttidānena nāsakkhi, saṅgahetuṃ sakaṃ balaṃ. 

5 . 

Aladdha vuttino sabbe, keraḷā sahitā tato; 

Na vuttidānaṃ no yāva, hoti mātāva bhuñjatu. 

6 . 

Iti rājagharadvāre, sāhasekarasā bhusaṃ; 

Cāpahatā nisīdiṃsu, sannaddhachurikāyudhā. 

7 . 

Hatthasāraṃ samādāya, te vivañciya bhūpati; 

Ummaggato viniggamma, turito rohaṇaṃ agā. 

8 . 

Sīdupabbatagāmamhi , khandhavāraṃ nibandhiya; 

Bhātu jāyamma hesitte, ṭhapetvā so tahiṃ vasī. 

9 . 

Na cirasseva tassāya, matā yasamahīpati; 

Mahesitte nivesesi, sakabhātussa dhītaraṃ. 

10 . 

Deviyā tāya sañjāte, sute kassapanāmake; 

Ajjhāvuttaṃ vihāyā’tha, khandhāvāraṃ mahīmati. 

11 . 

Kārayitvāna nagaraṃ, kappagallakagāmake; 

Adhipaccaṃ pavattento, rohaṇe suciraṃ vasī. 

12 . 

Tato sesesu ṭhānesu, keraḷā sīhaḷā tadā; 

Kaṇṇāṭā ca yathākāma-mādhipaccaṃ pavattayuṃ. 

13 . 

Athassa vāṇijo eko, paratīraṃ idhāgato; 

Gantvā pavattiṃ laṃkāya, coḷarañño nivedayi. 

14 . 

Sotaṃ suṇitvā pesesi, laṃkāgahaṇamānaso; 

Balaṃ mahantaṃ balavā, taṃ khippaṃ laṃkamotari. 

15 . 

Paṭṭhāyo tiṇṇaṭhānamhā, viheṭhentaṃ bahū jane; 

Anukkamena taṃ coḷa-balaṃ rohaṇamajjhagā. 

16 . 

Chattiṃse rājino vasse, mahesiṃ ratanāni ca; 

Makuṭañca kamāyātaṃ, sabbamābharaṇaṃ tathā. 

17 . 

Amūlikañcavajira-valayaṃ devadattiyaṃ; 

Acchejjacchurikaṃ chinna-paṭṭikā dhātukañca te. 

18 . 

Paviṭṭhaṃ vanaduggamhi, bhayātañca mahīpatiṃ; 

Jīvaggāhamagaṇhiṃsu, sandhilesampadassiya. 

19 . 

Mahīpālaṃ dhanaṃ tañca, sabbaṃ hatthagataṃ tato; 

Pesayiṃsu lahuṃ coḷa-mahīpālassa santikaṃ. 

20 . 

Nikāyattitaye dhātu-gabbhe laṃkātale khile; 

Mahārahe suvaṇṇādi-paṭibimbe ca’nappake. 

21 . 

Bhinditvā sahasā sabbe, vihāre ca tahiṃ tahiṃ; 

Yatho johārino yakkhā, laṅkāyaṃ sāramaggahuṃ. 

22 . 

Te coḷā rājaraṭṭhaṃ taṃ, pulatthipuranissitā; 

Rakkhapāsāṇakaṇḍavha, ṭhānāvadhimabhuñjisuṃ. 

23 . 

Taṃ kumārakamādāya, kassapaṃ raṭṭhavāsino; 

Vaḍḍhenti coḷabhayato, gopayantā susādarā. 

24 . 

Coḷarājā kumāraṃ taṃ, sutvā dvādasavassikaṃ; 

Gahaṇatthāya pesesi, mahāmacce mahābale. 

25 . 

Ūnaṃ pañcasahassena, yodhalakkhaṃ samādiya; 

Sabbaṃ te rohaṇaṃ desaṃ, saṅkhobhesu mito tato. 

26 . 

Kittināmo’tha sacivo, makkhakudrūsavāsiko; 

Muddhanāmo tathāmacco, māragallakavāsiko. 

27 . 

Ubhopi te mahāvīrā, yuddhopāyavicakkhaṇā; 

Coḷasenaṃ vināsetu-maccantakatanicchayā. 

28 . 

Paluṭṭhagirināmamhi, ṭhāne dugge nivesiya; 

Katvā chamāsaṃ saṅgāmaṃ, haniṃsu damiḷe bahūṃ. 

29 . 

Hatāvasiṭṭhā coḷātā, raṇe tasmiṃ bhayadditā; 

Palāyitvā yathāpubbaṃ, pulattipuramāvasuṃ. 

30 . 

Kumāro jayito disvā, ubho te sacive tadā; 

Haṭṭhatuṭṭho ‘‘varaṃ tātā, gaṇhathā’’ti sa cabravī. 

31 . 

Buddho paveṇigāmaṃ so, varaṃ yācittha kittiko; 

Saṅghikaṃ gahitaṃ bhāgaṃ, vissajjetuṃ varaṃ vari. 

32 . 

Rājaputtavarāladdha-varā’maccavarā tadā; 

Niddarā sādarā vīrā, pāde vandiṃsu tassa te. 

33 . 

Rājā dvādasavassāni, vasitvā coḷamaṇḍale; 

Aṭṭhatālīsavassamhi, mahindo so divaṃgato. 

34 . 

Pamāda dosānagatena evaṃ, 

Laddhā’pi bhogānanathirā bhavanti; 

Iccappamaṃdaṃ hitamāsasāno, 

Niccaṃ suviññūsusamā careyya. 

Sujanappasādasaṃvegatthāya kate mahāvaṃse 

Laṃkāvilopo nāma 

Tipaññāsatimo paricchedo. 

Catupaññāsatima pariccheda 

Cha rājakonāma 

1 . 

Katvā vikkamma bāhū’ti, nāma bhūpālasūnuto; 

Tassāṇāya pavattiṃsu, sādaraṃ sīhaḷā khilā. 

2 . 

So rājā damiḷe hantuṃ, dhanaṃ sañciya’nekādhā; 

Saṅgahaṃ sevakānañca, kurumāno yathocitaṃ. 

3 . 

Alaṅkārakirīṭāni, chattasīhāsanāni ca; 

Kārayitvā’bhisekatthaṃ, sacivehā’bhiyācito. 

4 . 

Na yāva rājaraṭṭhassa, gahaṇaṃ hoti tāva me; 

Chattussāpanakammena, kiṃ tenā’ti vivāriya. 

5 . 

Sataṃ narasahassānaṃ, saṅkaletvā mahabbalo; 

Saṅgāmārabbha kālamhi, vātarogābhipīḷito. 

6 . 

Yujjhituṃ samayo neti, dvādase vacchare lahuṃ; 

Upecca devanagaraṃ, gañchidevasahabyataṃ. 

7 . 

Kittināmo ca sacivo, senāpaccamadhiṭṭhito; 

Rajjatthiko dinānaṭṭha, nijāṇaṃ sampavattayi. 

8 . 

Ghātetvā taṃ mahālāna-kittināmo mahabbalo; 

Patvā’bhisekaṃ bhuñjanto, desaṃ taṃ rohaṇavhayaṃ. 

9 . 

Saṃvaccharamhi tatiye, coḷayuddhe parājito; 

Sahatthena sakaṃ sīsaṃ, chinditvā sahasā mari. 

10 . 

Tadāpite kirīṭādi-dhanasāraṃ samādiya; 

Pesesuṃ damiḷā coḷa-mahīpālassa santikaṃ. 

11 . 

Bhayā saraṭṭhaṃ hitvā’tha, duṭṭhadese vasaṃ tadā; 

Eko vikkamapaṇḍūti, vissuto patthivattajo. 

12 . 

Viññātalaṅkāvuttanto, desamāgamma rohaṇaṃ; 

Kāḷatitthe vasaṃ vassa-mekaṃ rajjamakārayi. 

13 . 

Rāmanvayasamubbhūto , tadāyujjha purāgato; 

Jagatī pālanāmena, vissuto bhūbhujattajo. 

14 . 

Raṇe vikkamapaṇḍutaṃ, ghātāpetvā mahabbalo; 

Tato cattāri vassāni, rajjaṃ kāresi rohaṇe. 

15 . 

Tampi coḷāraṇe hantvā, mahesiṃ dhītarā saha; 

Vittasārañca sākalaṃ, coḷaraṭṭhamapesayuṃ. 

16 . 

Rājā parakkamo nāma, paṇḍurājasuto tato; 

Akā vassadvayaṃ coḷā, ghātesuṃ tampi yujjhiya. 

17 . 

Ime bhusaṃ lobhabalābhibhūtā, 

Gatā asesā vivasā vināsaṃ; 

Iccevamaññāya sadā sapañño, 

Taṇhakkhayeyeva ratiṃ kareyya. 

Sujanappasādasaṃvegatthāya kate mahāvaṃse 

Cha rājako nāma 

Catupaññāsatimo paricchedo. 

Pañcapaññāsatima pariccheda 

Rohaṇārāti vijayonāma 

1 . 

Lokanāmo camūnātho, makkhakudrūsavāsiko; 

Saccapaṭiñño dhītimā, coḷadappavighātano. 

2 . 

Abhibhūya jane patvā, rajjaṃ rohaṇamaṇḍale; 

Vasī kājaragāmamhi, cārittavidhikovido. 

3 . 

Ahu tadā kittināmo, rājaputto mahabbalo; 

Tassa vaṃsādisampattī, nupubbena pavuccate. 

4 . 

Suto kassapabhūpassa, māṇanāmena vissuto; 

Ādipādo ahu dhīro, sadācāravibhūsito. 

5 . 

Tassā’tha jeṭṭhako bhātā, māṇavammo mahāmati; 

Gokaṇṇakasamīpaṭṭha-nadītīre nisīdiya. 

6 . 

Katamantupacāro so, yathāvidhimasesato; 

Akkhamālaṃ gahetvāna, mantaṃ jappitumārabhi. 

7 . 

Kumāro kira bhattagge, pāturāsi savāhano; 

Sikhaṇḍi mukhatuṇḍena, balipaṭṭaṃ vikhaṇḍiya. 

8 . 

Sacchiddake nāḷikera-kapāle viccunodake; 

Lūkhe jalamapassanto, japantassa mukhaṃgato. 

9 . 

Tato bhāviniṃ siddhi, mapekkhaṃ nayanaṃ sakaṃ; 

Tassopanesi, nibbhijja, sopi taṃ sahasāpici. 

10 . 

Kumāro tassa santuṭṭho, kumārassābhipatthitaṃ; 

Varaṃ padāya nabhasā, rājamāno gato tato. 

11 . 

Bhinnekanayanaṃ disvā, sacivātaṃ paro disuṃ; 

Varalābhaṃ pakāsetvā, samassāsesi so jane. 

12 . 

Tato so sacivātassa, santuṭṭhārādhayiṃsu taṃ; 

Anurādhapuraṃ patvā, bhiseko kāriyo iti. 

13 . 

Attho ko mamarajjena, vikalaṅgassa sampati; 

Tapokammaṃ karissāmi, pabbajjamupagammahaṃ. 

14 . 

Kaṇiṭṭho māṇanāmo ca, laṅkārajjaṃ kamāgataṃ; 

Pāletu iti so rajjaṃ, sampattaṃ sampaṭikkhipi. 

15 . 

Viññātacittasañcārā, sacivā tassa sabbathā; 

Vattumetaṃ kaṇiṭṭhassa, pesesuṃ purise tadā. 

16 . 

Sutvā taṃ sīghamāgamma, passitvā sakabhātaraṃ; 

Patitvā pādamūlamhi, bahuṃ kandiya rodiya. 

17 . 

Jeṭṭhena bhātarā saddhi-manurādhapuraṃ gato; 

Makuṭaṃ tattha dhāresi, jeṭṭhacittānuvattako. 

18 . 

Tato’bhayagiriṃ gantvā, pabbajjaṃ sakabhātuno; 

Yata yo tattha yācittha, bahumānapurassaraṃ. 

19 . 

Tato te yatayo tassa, pabbajjamupasampadaṃ; 

Akaṃsu vikalaṅgassa, sikkhāpadanirādarā. 

20 . 

Pariveṇamuttaroḷa-muḷāraṃ tassa kāriya; 

Katvā taṃ pariveṇassa, sāmikaṃ dharaṇī pati. 

21 . 

Bhikkhūnaṃ chasataṃ tattha, vidhāya tadadhīnakaṃ; 

Parihāre adā tassa, pessavagge ca pañca so. 

22 . 

Samappesi ca so nānā-sippakammavicakkhaṇe; 

Jane cākā tadāyatte, so dāṭhādhāturakkhiye. 

23 . 

Tassevādakarā’hesuṃ, bhikkhū’bhayagirimhi te; 

Rājā ca lokaṃ pālesi, sammā tassānusiṭṭhiyā. 

24 . 

Janā tabbaṃsajā keci, taṃ rajjanirapekkhakā; 

Nivasiṃsu yathākāmaṃ, mahāsāmi padaṃsitā. 

25 . 

Etassa māṇavammassa, rañño dhammanayaññuno; 

Aggabodhikumārādi-puttanattukkamāgate. 

26 . 

Vaṃse visuddhe jātassa, bhūpālanvayamuddhani; 

Samāsoḷasakaṅkāyaṃ, sammā rajjānusāsino. 

27 . 

Mahīpassa mahindassa, duve mākuladhītaro; 

Devalā lokikā cāti, nāmato vissutā subhā. 

28 . 

Etāsu dvīsu dhītāsu, lokikā mātulattajaṃ; 

Paṭicca rājatanayaṃ, subhaṃ kassapanāmakaṃ. 

29 . 

Sā moggallāna lokavhe, putte dve labhi sobhane; 

Tesu jeṭṭhasuto loka-sāsanādhārakovido. 

30 . 

Mahāsāmīti paññāto, saṅghupāsanapālayo; 

Nekasāraguṇāvāso, vāsaṃ kappesi rohaṇe. 

31 . 

Dāṭhopatissa rājassa, nattā sugatasāsane; 

Pabbajjūpagato saddho, dhutavā sīlasaṃvuto. 

32 . 

Pahitatto vicittoso, pantasenāsane vasī; 

Guṇaṃ sabbattha vaṇṇesuṃ, tasmiṃ devā pasīdiya. 

33 . 

Guṇaṃ suṇitvā laṃkindo, tadā sabbattha patthaṭaṃ; 

Upasaṅkamma taṃ natvā, kātumattānusāsanaṃ. 

34 . 

Ārādhayamanicchantaṃ, yācitvāna punappunaṃ; 

Ānīya vāsayitvā taṃ, pāsāde sādhukārite. 

35 . 

Yatissarassa vasato, kattha rājāguṇappiyo; 

Tassānusiṭṭhimaggaṭṭho, lokaṃ dhammena pālayi. 

36 . 

Uddissārādhanaṃ sammā, laṃkindena kataṃ tadā; 

Selantarābhinikkhamma, yatindo so dayānugo. 

37 . 

Yato bhikkhū samūhetvā, vāsaṃ kappesi yattha so; 

Selantarasamūho’ti, vikkhyātiṃ so tato gato. 

38 . 

Tato paṭṭhāya vāsetvā, rattiyaṃ devapalliyaṃ; 

Devatānumataṃ bhikkhuṃ, mūlaṭhāne ṭhapenti hi. 

39 . 

Mūlattamāvasantānaṃ, yatīnamanusāsanā; 

Laṃkissarā pavattanti, pālentā lokasāsanaṃ. 

40 . 

Tassa dāṭhopatissassa, vaṃsajaṃ rājaputtakaṃ; 

Bodhiṃ paṭicca tabbaṃsā, buddhanāmā kumārikā. 

41 . 

Alattha lokitaṃ nāma, dhītaraṃ varalakkhaṇaṃ; 

Kālena sā padinnā’si, moggallānassa dhīmato. 

42 . 

Sā taṃ paṭicca kittiñca, mittaṃ nāma kumārikaṃ; 

Mahindaṃ rakkhitaṃ cāpi, latittha caturo pajā. 

43 . 

Ahu jeṭṭhasuto dhīro, vīro terasavassiko; 

Katahattho visesena, dhanusippamhi so tato. 

44 . 

Kathaṃ laṅkaṃ gahessāmi, dūretvā’rāti kaṇṭakaṃ; 

Iti cintāparogāme, mūlasālavhaye vasī. 

45 . 

Eko mahābalo vīro, buddharājoti vissuto; 

Vilomavattī hutvāna, lokasenānino tadā. 

46 . 

Palāto cuṇṇasālavhaṃ, khippaṃ janapadaṃ tahiṃ; 

Kittādike jane neke, vase vattiya sabbathā. 

47 . 

Saddhiṃ bandhūhi saṅgāma-sūrehi bahukehi so; 

Malayācalapādesu, vasī duppasaho tadā. 

48 . 

Tassa’ntikamupāgamma, saṃvaccharikanāyako; 

Saṅgho nāma kumārassa, sarūpaṃ sādhuvaṃ bravi. 

49 . 

Mahāsāmissa tanayo, jeṭṭho kitti sanāmako; 

Dhaññalakkhaṇasampanno, sampannamativikkamo. 

50 . 

Jambudīpepi taṃ rajjaṃ, kattumekātapattakaṃ; 

Samatthoti vicintepi, laṅkādīpamhi kā kathā. 

51 . 

Tassa so vacanaṃ sutvā, sevitabbo kumārako; 

Iti nicchiya pesesi, kumārassa’ntikaṃ jane. 

52 . 

Suṇitvā so vaco tesaṃ, nivattanabhayā vibhū; 

Ajānahaṃ pitunnaṃ so, vīro dhanusahāyako. 

53 . 

Gehā nikkhamma passanto, sunimittāninekadhā; 

Agālahuṃ sarīvagga-piṭṭhigāmaṃ mahāmati. 

54 . 

Tahiṃ so nivasaṃ vīro, pesayitvā sasevake; 

Vipakkhādhiṭṭhitaṃ jesi, bodhivālavhagāmakaṃ. 

55 . 

Tato’bhimānī senānī, senaṃ so tattha pesayi; 

Sā parikkhipataṃ gāmaṃ, saṅgāmāya samārabhī. 

56 . 

Kumāro tehi yujjhanto, subhaṭo paṭuvikkamo; 

Disāsu vikirīsabbe, tulaṃ caṇḍova māḷuto. 

57 . 

Cuṇṇasālaṃ janapadaṃ, gantvā ṭhānavidū tadā; 

Tahiṃ vasaṃ vasekāsi, sabbaṃ malayamaṇḍalaṃ. 

58 . 

Tadāpi senaṃ senindo, pesetvā asakiṃ sakaṃ; 

Abhibhūtimasakkonto, kātuṃ dummanataṃ gato. 

59 . 

Makkhakudrusavāsissa, sacipassātha kittino; 

Suto mahabbalo deva-malloti vidito tadā. 

60 . 

Sahito bandhumittehi, bahū rohaṇavāsino; 

Samādāyā’bhigantvāna, kumāraṃ passi sādaro. 

61 . 

Bandhiya churikaṃ cheko, so pannarasavassiko; 

Ādipādapadaṃ tattha, sampāpuṇi mahāyaso. 

62 . 

Tato hiraññamalaya, mupāgamma mahabbalo; 

Tahiṃ remuṇaselamhi, khandhāvāraṃ nibandhayi. 

63 . 

Tatthāpi senaṃ pesetvā, saṅgāmento camūpati; 

Aladdhavijayo chandaṃ, punayuddhe jahitato. 

64 . 

Lokanāmo camūnātho, lokaṃ hitvā sakaṃ tadā; 

Ahu vassamhi chaṭṭheso, paralokaparāyano. 

65 . 

Tadā kassapanāmeko, kesadhātukanāyako; 

Jane’bhibhūyavattesi, nījāṇaṃ rohaṇe tadā. 

66 . 

Sutvā taṃ coḷasāmanto, puḷatthinagarā tadā; 

Nikkhamma yuddhasanaddho, gantvā kājaragāmakaṃ. 

67 . 

Kesādhātu tato yuddhe, bhinditvā damiḷaṃ balaṃ; 

Rakkhapāsāṇasīmāyaṃ, ṭhapetvā rakkhiye jane. 

68 . 

Paṭiladdhajayuddāmo, mahāsenā purakkhato; 

Punarāgamma pāvekkhi, vīro kājaragāmakaṃ. 

69 . 

Tadādipādo sutvāna, sabbaṃ sutthīradhātuko; 

Kesadhātuṃ nighātetuṃ, balaṃ sannayhi vegasā. 

70 . 

Pavattiṃ taṃ suṇitvā so, sābhimāno bhusaṃtato; 

Samattaṃ balamādāya, sippatthalakamāgamā. 

71 . 

Pañcayojanaraṭṭhādi-vāsikesu bahūjane; 

Samādāya samāsanne, rājaputte sudujjaye. 

72 . 

Virattatañca so ñatvā, bahunnaṃ raṭṭhavāsinaṃ; 

Dukkaraṃ ettha yuddhanti, gato so khadiraṅgaṇiṃ. 

73 . 

Mahāsenāya bhūpāla suto soḷasavassīko; 

Khippaṃ vāpekkhi so vīta-daro kājaragāmakaṃ. 

74 . 

Chammāsamanubhotvāna, rohaṇaṃ ruṭṭhamānaso; 

Kesadhātukanāthopi, saṅgāmatthāya tatthagā. 

75 . 

Rājaputtassa senā’tha, vattenti samaraṃ kharaṃ; 

Kesadhātukanāthassa, sīsaṃ gaṇhi mahabbalā. 

76 . 

Āgamma sattarasavayaṃ kumāro; 

Sabbattha patthaṭamahāyasakittitejo; 

Sumādineka vidhiyogavisesadakkho; 

Khīṇārikaṇṭakamakā’khilarohaṇaṃ taṃ. 

Sujanappasādasaṃvegatthāya kate mahāvaṃse 

Rohaṇārātivijayo nāma 

Pañcapaññāsatimo paricchedo. 

Chapaññāsatima pariccheda 

Anurādhapurābhigamano 

1 . 

Yuvarājapade tassa, ṭhitassā’tha nayaññuno; 

Ahū vijayabāhūti, nāmaṃ sabbattha pākaṭaṃ. 

2 . 

Mahāññaṇo nijāṇāya, tattha bheriṃ carāviya; 

Ṭhapento sacive’neke, patirūpe padantare. 

3 . 

Coḷānaṃ maddanatthāya, rājaraṭṭhādhivāsinaṃ; 

Caturo caturopāye, yo jayaṃ tattha so vasī. 

4 . 

Coḷarājā suṇitvā taṃ, puḷatthinagare ṭhitaṃ; 

Senāpatima pesesi, datvāna balavāhanaṃ. 

5 . 

Senindaṃ kājaraggāma-samīpaṃ samupāgataṃ; 

Duppasayhaṃ viditvāna, giriduggamagā tato. 

6 . 

Senindo kājaraggāmaṃ, vilumpitvāna vegasā; 

Tattha vatthumasakkonto, sadesaṃ puna rāgami. 

7 . 

Tato mahādipādo’pi, āgamma malayā lahuṃ; 

Mahatā balakāyena, sippatthalakamāvasi. 

8 . 

Rājā rāmaññavisaye, rājino santikaṃ jane; 

Pesesi bahukesāraṃ, dhanajātañca’nappakaṃ. 

9 . 

Vicittavatthakappūra-candanādīhi vatthūhi; 

Paripuṇṇā ca nāvāyo, nekātitthe samosaṭā. 

10 . 

Dhanajā tehi nekehi, karonto bhaṭasaṅgahaṃ; 

Tato tambalagāmamhi, nivasittha mahabbalo. 

11 . 

Aññamaññaviruddhattā, rājāraṭṭhādhivāsino; 

Upaggamma janā sabbe, karaṃ no denti sabbaso. 

12 . 

Vipakkhācoḷarājassa, bhindantā’ṇaṃ maduddhatā; 

Āyuttake vihiṃsento, yathākāmaṃ caranti ca. 

13 . 

Taṃ sutvā coḷabhūpālo, sampakopavasīkato; 

Senaṃ mahantiṃ datvāna, pesesi sacivaṃ nijaṃ. 

14 . 

Mahātitthe’vahiṇṇo so, tattha tattha bahūjane; 

Ghātento savase katvā, rājāraṭṭhādhivāsino. 

15 . 

Anukkamena gantvāna, kharāṇo rohaṇaṃ tadā; 

Ajjhotthari saseno sa, bhinno velovasāgaro. 

16 . 

Rañño paccatthikā hutvā, ravidevacalavhayā; 

Ubho damiḷaseninda-vasaṃ yātā mahabbalā. 

17 . 

Mahāpakkhabalopete, te passiya camūpati; 

Rohaṇaṃ sakalaṃ khippaṃ, maññittha sakahatthagaṃ. 

18 . 

Ekādasamhi so vasse, rājā coḷābhibhūtiyā; 

Paluṭṭhapabbate duggaṃ, pavidhāya tahiṃ vasī. 

19 . 

Coḷasenā tadāselaṃ, samantā samparikkhipi; 

Tattho’bhayesaṃ senāna-mahū bhiṃsanakaṃ raṇaṃ. 

20 . 

Rañño bhaṭā vināsetvā, sabbaṃ taṃ damiḷaṃ balaṃ; 

Palāyantaṃ mahācoḷa-sāmantañcānubandhiya. 

21 . 

Gahetvāna siraṃ tassa, gāmasmiṃ tambaviṭṭhike 

Saddhiṃ vāhanayānehi, sārabhūtadhanehi ca. 

22 . 

Tahiṃ taṃ sakalaṃ bhaṇḍaṃ, netvā rañño padassiya; 

Puḷatthinagaraṃ gantuṃ, kālo iti samabravuṃ. 

23 . 

Mahīpālopi taṃ sutvā, sacivānaṃ vaco tadā; 

Mahatā balakāyena, pulatthinagaraṃ gato. 

24 . 

Pavattimetaṃ sakalaṃ, sutvā coḷanarissaro; 

Tibbakopavasaṃyāto, bhūpālagahaṇatthiko. 

25 . 

Sāmaṃ khippaṃ samāgamma, vīro sāgarapaṭṭanaṃ; 

Bhiyyopi mahatiṃ senaṃ, laṃkādīpamapesayī. 

26 . 

Taṃ vijāniya bhūmindo, senindaṃ pesayī sakaṃ; 

Balaṃ mahantaṃ datvāna, coḷasenāya yujjhituṃ. 

27 . 

Gacchamāno camūnātho, so’nurādhapurantike; 

Saddhiṃ damiḷasenāya, vattesi tumulaṃ raṇaṃ. 

28 . 

Patiṃsu tasmiṃ saṅgāme, bhūpālassa narā bahū; 

Bhiyyopi damiḷāyattā, jātā taṃ raṭṭhavāsino. 

29 . 

Vihāya dharaṇīpālo, pulatthinagaraṃ tadā; 

Villikābāṇakaṃ raṭṭhaṃ, sampāpuṇiya vegasā. 

30 . 

Nihaccāmaccayugalaṃ, taṃ raṭṭhādhiṭṭhitaṃ tadā; 

Tahiṃ vāsamakappesi, sabhaṭe sannipātayaṃ. 

31 . 

Attānamanubandhantaṃ, sutvā coḷacamūpatiṃ; 

Gantvā vātagiriṃ nāma, samayaññū siluccayaṃ. 

32 . 

Upaccakāya selassa, tattha duggaṃ nivesiya; 

Raṇaṃ karonto temāsaṃ, damiḷe paṭibāhayi. 

33 . 

Kesadhātukanāthassa, māritassa purāraṇe; 

Bhātā kaṇiṭṭho sampatta, mahāpakkhabalo tadā. 

34 . 

Māraṇaṃ sakabhātussa, saranto ruṭṭhamānaso; 

Sakalaṃ parivattesi, guttahālakamaṇḍalaṃ. 

35 . 

Atho laṃkissaro tattha, khippaṃ gantvā mahabbalo; 

Ṭhāne maccutthale nāma, khandhāvāraṃ nibandhiya. 

36 . 

Khadiraṅgaṇiduggamhā, palāpetvāna taṃ raṇe; 

Ṭhānā kubulagallā ca, yujjhanto taṃ palāpayi. 

37 . 

Vihāya puttadārādi-sabbaṃ nekadhanaṃ balaṃ; 

Palāyamāno so raṭṭhaṃ, coḷāyatta magālahuṃ. 

38 . 

Tadā narissaro tata, tassa sabbaṃ samādiya; 

Gantvā tambalagāmamhi, navaṃ duggaṃ nivesiya. 

39 . 

Anukkamena gantvāna, mahānāgahulavhaye; 

Purevasī susajjento, balaṃ coḷehi yujjhituṃ. 

40 . 

Tato rājā samavhāya, sacīve dve mahabbale; 

Pesesi dikkhiṇaṃ passaṃ, vasaṃ netuṃ tahiṃ jane. 

41 . 

Sampesesi mahāmacca-yugalaṃ kakkhalaṃ vibhū; 

Coḷadappavināsāya, tato velā mahāpathe. 

42 . 

Pesitā dakkhiṇaṃ passaṃ, amaccā’me mahabbalā; 

Muhunnaruggamaduggaṃ, badaḷatthalameva ca. 

43 . 

Vāpīnagaraduggañca , buddhagāmakameva ca; 

Tilagullaṃ mahāgallaṃ, maṇḍagallakameva ca. 

44 . 

Anurādhapurañcāti, gahetvāna kamena te; 

Vattentā savase raṭṭhaṃ, mahātitthamupāgatā. 

45 . 

Pesitā sacivādvetu, tato velā mahāpathe; 

Vilumpantā chagāmādi-khandhāvāre tahiṃ tahiṃ. 

46 . 

Pulatthinagarāsannaṃ, kamenā’gamma pesayuṃ; 

Dūte rājantikakhippa-māgantuṃ vaṭṭatītiha. 

47 . 

Disāsā dvīsu yānehi, sacivehi pavattitaṃ; 

Vikkamāti sayaṃ sutvā, kālaññū so mahīpahi. 

48 . 

Sīghaṃ sannayha senaṅgaṃ, samaggaṃ vidikovido; 

Ummūlanāyacoḷānaṃ, purātamhā’bhinikkhami. 

49 . 

Gacchaṃ gaṅgāya mahiya-ṅgaṇathūpantike vibhū; 

Senānivesaṃ kāretvā kañcikālaṃ tahiṃ vasī. 

50 . 

Kamenāgamma ṭhānaññū, puḷatthinagarantike; 

Bandhāpesi mahāvīro, khandhāvāraṃ thiraṃ varaṃ. 

51 . 

Tattha tattha ṭhitā sūrā, coḷā ye kakkhalā’khilā; 

Pulatthinagare yuddhaṃ, kātuṃ sannipatiṃsu te. 

52 . 

Nikkhamma nagarā gantvā, coḷā bahi mahāraṇaṃ; 

Katvā parājitā bhītā, pavissa nagaraṃ sakaṃ. 

53 . 

Guttā sesapuradvārā, gopuraṭṭālanissitā; 

Mahāhavaṃ bahussāhā, pavattesuṃ bhayāvahaṃ. 

54 . 

Diyaḍḍhamāsaṃ yujjhanti, nagaraṃ tamuparundhiya; 

Sādhetuṃ nevasā’sakkhi, bhūpālassa mahācamū. 

55 . 

Mahārañño mahāvīrā, mahāsūrā mahabbalā; 

Mahābhaṭā mahāmānā, ravidevacalādayo. 

56 . 

Ullaṅghitvāna pākāraṃ, pavissa sahasā puraṃ; 

Khaṇena damiḷe sabbe, mūlaghaccamaghātayuṃ. 

57 . 

Evaṃ laddhajayo rājā, tadā vijayabāhuso; 

Carāpesi nijāṇāya, bheriṃ bhūrimatipure. 

58 . 

Taṃ sutvā sakasenāya, vināsaṃ coḷabhūpati; 

Sīhaḷā balavantoti, bhiyyo senaṃ na pāhiṇi. 

59 . 

Vīro asesanihatuddhaṭa coḷaseṭṭho; 

Viññū susādhuṭṭhapitākhilarājaraṭṭho; 

Iṭṭhannurādhapuraseṭṭhamatīva haṭṭho; 

Vassamhi pañcadasame gami rājaseṭṭho. 

Sujanappasādasaṃvegatthāya kate mahāvaṃse 

Anurādhapurābhigamano nāma 

Chappaññāsatimo paricchedo 

Sattapaññāsatima pariccheda 

Saṃgahakaraṇonāma 

1 . 

Laṅkārakkhāya sacive, balino yodhasammate; 

Paṭipāṭiṃ samuddissa, samantā sanniyojayi. 

2 . 

Abhisekamaṅgalatthāya, pāsādādimanekataṃ; 

Kiccaṃ sampādanīyanti, sacivaṃ sanniyojiya. 

3 . 

Vandanīye’bhivandanto, padesenekaketahiṃ; 

Netvā māsattayaṃ gañchi, pulatthinagaraṃ puna. 

4 . 

Vissuto ādimalaya-nāmena balanāyako; 

Ujupaccatthiko hutvā, mahīpālassa sabbaso. 

5 . 

Gaṅgā matthayu’pāgañchi, balaṃ sabbaṃ samādiya; 

Andūti vissutaṃ manda-pañño gāmaṃ purantike. 

6 . 

Laṃkissaro tahiṃ gantvā, uddharitvā tamuddhataṃ; 

Pulatthinagaraṃ gañchi, vase vattiya taṃ balaṃ. 

7 . 

Yuvarājapadaṃyeva, sito santo likhāpayi; 

So sattarasavassāni, sappañño narasattamo. 

8 . 

Tato’nurādhanagara-mabhigamma yathāvidhiṃ; 

Anubhotvā vidhānaññū, abhisekamahussavaṃ. 

9 . 

Aṭṭhito pāpadhammesu, suṭṭhito seṭṭhakammani; 

So aṭṭhārasamaṃ vassaṃ, likhāpayi susaṇṭhito. 

10 . 

Tato āgamma nivasi, pulatthinagare vare; 

So sirīsaṅghabodhī’ti, nāmadheyyena vissuto. 

11 . 

Anujaṃ so vīrabāhu-moparajje nivesiya; 

Datvāna dakkhiṇaṃ desaṃ, taṃ saṅgaṇhi yathāvidhiṃ. 

12 . 

Kaṇiṭṭhassātha bhātussa, jayabāhussa bhūbhujo; 

Ādipādapadaṃ datvā, raṭṭhaṃ cā’dāsi rohaṇaṃ. 

13 . 

Ṭhānantarāni sabbesa-mamaccānaṃ yathārahaṃ; 

Datvā rajje yathāñāyaṃ, karaṃ yojesi gaṇhituṃ. 

14 . 

Cirassaṃ parihīnaṃ so, dayāvāso mahīpati; 

Pavattesi yathādhammaṃ, ṭhitadhammo vinicchayaṃ. 

15 . 

Evaṃ samuddhaṭāneka, ripukaṇṭakasañcaye; 

Niccaṃ rajjaṃ pasāsente, laṅkaṃsammānarissare. 

16 . 

Chattaggāhakanātho ca, dhammagehakanāyako; 

Tatheva seṭṭhinātho ca, iccete bhātaro tayo. 

17 . 

Rañño virodhitaṃ yātā, phalātā jampudīpakaṃ; 

Laṅkaṃ vīsatime vasse, ekenūne samotaruṃ. 

18 . 

Te sabbe rohaṇaṃ raṭṭhaṃ, sabbaṃ malayamaṇḍalaṃ; 

Sabbaṃ dakkhiṇapassañca, sahasā parivattayuṃ. 

19 . 

Nipuṇo rohaṇaṃ gantvā, tathā malayamaṇḍalaṃ; 

Nighātento bahū tattha, tattha paccatthike jane. 

20 . 

Sammāvupasametvā taṃ, ṭhapetvā sacive tahiṃ; 

Dakkhiṇo dakkhiṇaṃ desaṃ, sayaṃ gantvā mahabbalo. 

21 . 

Pesetvā samaṇībhātu-vaṃsajaṃ sacivaṃ tadā; 

Gāhetvā samareghore, vīro te sakaverino. 

22 . 

Samāropiyasūlamhi, laṅkaṃ vigatakaṇṭakaṃ; 

Kāretvāna nirātaṅkaṃ, pulatthipuramāgami. 

23 . 

Vasantī coḷavisaye, jagatipālarājinī; 

Coḷahatthā pamuñcitvā, saddhiṃ dhītu kumāriyā. 

24 . 

Līlāvatyābhidhānāya, nāvāmāruyha vegasā; 

Laṃkādīpamhi otiṇṇā, passi laṃkissaraṃ tadā. 

25 . 

Sutvā vaṃsakkamaṃ tassā, so ñatvā suddhavaṃsataṃ; 

Līlāvatiṃ mahisitte, abhisiñci narissaro. 

26 . 

Sā taṃ paṭicca rājānaṃ, mahesī dhītaraṃ labhi; 

Nāmaṃ yasodharāti’ssā, akāsi dharaṇī pati. 

27 . 

Merukandararaṭṭhena, saddhiṃ rājā sadhītaraṃ; 

Vīravammassa pādāsi, sā labhi dhītaro duve. 

28 . 

Samānanāmikā jeṭṭhā, sā mātā mahiyā ahu; 

Sugalā nāmikā āsi, tāsu dvīsu kaṇiṭṭhikā. 

29 . 

Kāliṅgadharaṇīpāla-vaṃsajaṃ cārudassanaṃ; 

Tilokasundaraṃ nāma, sukumāraṃ kumārikaṃ. 

30 . 

Kāliṅgaraṭṭhato rājā, āṇāpetvā ciraṭṭhitiṃ; 

Nijavaṃsassa icchanto, mahesitte’bhi secayi. 

31 . 

Subhaddā ca sumittā ca, lokanāthavhayāpi ca; 

Ratanāvalī rūpavatī, itimā pañca dhītaro. 

32 . 

Puttaṃ vikkamabāhuñca, sā labhī dhaññalakkhaṇaṃ; 

Sampattā sā pajavuddhiṃ, haranti rājino mataṃ. 

33 . 

Itthāgāresu sesesu, vītā samakulaṅganā; 

Gabbho jātumahīpālaṃ, taṃ paṭicca na saṇṭhahi. 

34 . 

Athekadivasaṃ rājā, amaccagaṇamajjhago; 

Pilokiyaṭhibhā sabbā, dhītaro paṭipāṭiyā. 

35 . 

Dhītu navamavasesānaṃ, ṭhapetvā ratanāvaliṃ; 

Dhaññalakkhaṇasampanna-puttassuppattisucakaṃ. 

36 . 

Lakkhaṇaṃ lakkhaṇaññū so, apassaṃ pemacegavā; 

Ratanāvalimāhūya, tassā muddhani cumbiya. 

37 . 

Tejoguṇehi cāgehi, dhiyā sūrattanena ca; 

Bhūte ca bhāvino ceva, sabbe bhūpe’tisāyino. 

38 . 

Niccaṃ laṅkaṃ nirāsaṅka-mekacchattakameva ca; 

Pavidhātuṃ samatthassa, sammāsāsanatāyino. 

39 . 

Sobhanānekavattassa, imissā kucchihessati; 

Puttassuppattiṭhānanti, muduto so samabravi. 

40 . 

Yāvantassāpikhocoḷa-mahīpālassa nekaso; 

Kulābhimānī rājā so, adatvāna kaṇīyasiṃ. 

41 . 

Āṇāpetvā paṇḍurājaṃ, visuddhatvayasambhavaṃ; 

Anujaṃ rājiniṃ vassa, mittavhayamadāsiso. 

42 . 

Sāmāṇabharaṇaṃ kitti, sirī meghābhidhānakaṃ; 

Sirivallabhanāmañca, janesi tanaye tayo. 

43 . 

Subhadda vīrabāhussa, sumittaṃ jayabāhuno; 

Mahatā parihārena, pādāsi dharaṇī pati. 

44 . 

Adāsi māṇābharaṇe, dhītaraṃ ratanāvaliṃ; 

Lokanāthavhayaṃ kitti sirimeghassa’dāsiso. 

45 . 

Rūpatyabhidhānāya, dhītuyo paratāyahi; 

Sarīrivallabhasādā, sugalavha kumārikaṃ. 

46 . 

Madhukaṇṇavabhīmarāja, balakkāra sanāmake; 

Mahesī bandhaverāja-putte sīhapurāgate. 

47 . 

Passitvāna pahīpālo, tadā sañjātapītiko; 

Tesaṃ pādāsi paccekaṃ, vuttiṃ so anurūpakaṃ. 

48 . 

Te sabbe laddhasakkāra sammānādharaṇīpatiṃ; 

Ārādhayantā sasataṃ, nivasiṃsu yathāruciṃ. 

49 . 

Etesaṃ rājaputtānaṃ, sundarivhaṃ kaṇiṭṭhakaṃ; 

Adā vikkamabāhussa, nijavaṃsaṭhitaṭṭhiko. 

50 . 

Bhiyyo vikkamabāhussa, tato līlāvatiṃ satiṃ; 

Saha bhogena pādāsi, tadā bandhu hiterato. 

51 . 

Vidhāya evaṃ sajane janindo; 

Nissesato bhogasamappito; 

Dayāparo ñātijanātamatthaṃ; 

Samācarī nītipathānurūpaṃ. 

Sujanappasādasaṃvegatthāya kate mahāvaṃse 

Saṃgahakaraṇo nāma 

Sattapaññāsatimo paricchedo 

Aṭṭhapaññāsatima pariccheda 

Lokasāsana saṃgahakaraṇo 

1 . 

Vicinitvā kulīne so, jane sabbe samādiya; 

Sakārakkhāya yojesi, yathācāraṃ mahīpati. 

2 . 

Uccaṃ pulatthinagare, pākāraṃ kārayī thiraṃ; 

Nekagopurasaṃyuttaṃ, yudhākammasurañjitaṃ. 

3 . 

Samantāyatavitthiṇṇa-gambhīraparikhāyutaṃ; 

Uccapatthaṇḍilopetaṃ, duppadhaṃsamarātihi. 

4 . 

Upasampadakammassa, gaṇapūrakabhikkhūnaṃ; 

Appahonekabhāvena, sāsanaṭhitimānaso. 

5 . 

Anuruddhanarindassa, sahāyassātha santikaṃ; 

Rāmaññavisayaṃ dūte, pesetvā sahapābhate. 

6 . 

Tato āṇāpayitvāna, piṭakattayapārage; 

So sīlādiguṇāvāse, bhikkhavo therasammate. 

7 . 

Te uḷārāhi pūjāhi, pūjayitvā narissaro; 

Pabbajjā upasampatti, kārayitvā anekaso. 

8 . 

Piṭakattayañca bahuso, kathāpetvā savaṇṇanaṃ; 

Laṅkāyo’sakkamānaṃ so, jotayī jinasāsanaṃ. 

9 . 

Putatthinagarassanto , padesasmiṃ tahiṃ tahiṃ; 

Vihāre kārayitvāna, bahuke sumanohare. 

10 . 

Bhikkhavo tattha vāsetvā, nikāyattayavāsino; 

Paccayehi uḷārehi, santappesi catūhipi. 

11 . 

Phalikatthambhakacāru-pākāraparikhāyutaṃ; 

Pañcabhūmakapāsāda-pavare no’pasobhitaṃ. 

12 . 

Samasantā vāsapantīhi, subhāhi suvirājitaṃ; 

Nirakiṇṇamasambādha varabhāsura gopuraṃ. 

13 . 

Vihāraṃ kārayitvāna, vatthuttayaparāyano; 

Nikāyattayavāsissa, bhikkhusaṅghassa’dāsiso. 

14 . 

Saṅghassa pākavaṭṭatthaṃ, raṭṭhaṃ datvā’ḷisārakaṃ; 

Sakalaṃ sannivāsīhi, nettikehi saheva so. 

15 . 

Nekasatānibhikkhūnaṃ, vāsayitvāna tattha so; 

Satataṃ sampavattesi, uḷāraṃ catupaccayaṃ. 

16 . 

Dāṭṭhādhātugharaṃcāru, kārayitvā mahārahaṃ; 

Dāṭhādhātussa niccaṃ so, mahāmahamakārayi. 

17 . 

Gaṇasaṅgaṇikā’peto, potthakaṃ dhammasaṅgaṇiṃ; 

Parivattesi sopāto, sundare dhammamandire. 

18 . 

Naccādigandhamālādi-nekapūjampavattiya; 

Sīrena saddhāsambandho, sambuddhamabhivandati. 

19 . 

Jambudīpāgate cāga, sūro so bhuvirisūrayo; 

Tappesi dhanadānena, dāniyeneka so vibhū. 

20 . 

Saddhammakathikānaṃ so, pūjā katvāna nekaso; 

Desāpesica saddhammaṃ, sadādhammaguṇe rato. 

21 . 

Tikkhattuṃ so tulābhāra-dānaṃ dinesu dāpayi; 

Uposathaṃ vopavasi, suvisuddhamuposathe. 

22 . 

Adā daṇḍissaraṃ dāna-manusaṃvaccharaṃ vibhū; 

Piṭakattayaṃ likhāpetvā, bhikkhusaṅghassa dāpayi. 

23 . 

Mahagghamaṇimuttādi-ratanāni sapesiya; 

Jambudīpe mahābodhiṃ-nekakkhattuma pūjayi. 

24 . 

Kaṇṇāṭabhūmipālena, coḷaraññā ca pesitā; 

Dūtāmahantamādāya, paṇṇākāramidhāgatā. 

25 . 

Addasaṃsu mahīpālaṃ, tato so tuṭṭhamānaso; 

Tesaṃ ubhinnaṃ dūtānaṃ, kattabbaṃ sādhukāriya. 

26 . 

Tesu ādo’va kaṇṇāṭa-dūtehi saha pesiya; 

Dūte sakīye kaṇṇāṭa-nikaṭaṃ sārapābhate. 

27 . 

Attano visayaṃ patte, coḷo sīhaḷa dūtake; 

Sahasā kaṇṇanāsāsu, pāpayiṃsu virūpataṃ. 

28 . 

Sampattavippakārāke, idhāgantvāna rājino; 

Kathayiṃsu tadā sabbaṃ, coḷena katamattani. 

29 . 

Uddipitābhimāno so, sakalāmaccamajjhago; 

Avhāya damiḷe dūte, iti coḷassa sandisi. 

30 . 

Senaṃ vinā’va ekasmiṃ, dīpe majjhe mahaṇṇave; 

Bāhābalaparikkhāvā, hotuno dvandayuddhato. 

31 . 

Balaṃ sannayha sakalaṃ, rajje tuyhaṃ mamā’tha vā; 

Tavā’bhimata dosamhi, saṅgāmo vā karīyataṃ. 

32 . 

Mayā vuttakkameneva, vattabbo vo janādhipo; 

Iti vatvāna te dūte, itthalaṅkāra maṇḍite. 

33 . 

Vissajjiya lahuṃcoḷa-mahīpālassa santikaṃ; 

Tato senaṅgamādāya, anurādha puraṃ gami. 

34 . 

Mattikāvāṭatitthe ca, mahātitthe ca pesayī; 

Coḷaraṭṭhaṃ’va gantvāna, yujjhituṃ dve camūpati. 

35 . 

Sajjantesu camūpesu, nāvāpātheyyakāni ca; 

Yuddhatthāya balaṃ coḷa-raṭṭhapesanakāraṇā. 

36 . 

Tadā tiṃsatime vasse, veḷakkārasanāmakā; 

Balakāyā tahiṃgantu-manicchantā virodhino. 

37 . 

Māretvāna ubho senā-nāthe mattagajāviya; 

Samantato vilumpiṃsu, pulatthipuramuddhatā. 

38 . 

Puttehi tīhi sahitaṃ, rājino ca kaṇīyasiṃ; 

Gaṇitvā sahasā rāja-pāsādaṃ cāpi jhāpayuṃ. 

39 . 

Rājā nikkhamma khippaṃ so, gantvā dakkhiṇapassakaṃ; 

Sele vātagirivhasmiṃ, sāraṃ bhaṇḍaṃ ṭhapāpiya. 

40 . 

Vīrabāhuparājena, sīhavikkamasālinā; 

Mahatā ca baloghena, samantā parivārito. 

41 . 

Pulatthipuramāgamma, vattento dāruṇaṃ raṇaṃ; 

Palāpesi khaṇeneva, balakāye samāgate. 

42 . 

Māritāna camūpāna-maṭṭhisaṅghāṭadhiṭṭhitaṃ; 

Parikkhipitvā citakaṃ, veribhūte balādhipe. 

43 . 

Bandhayitvāna khāṇumhi, pacchā bāhaṃ subandhanaṃ; 

Parito vipphurantīhi, aggijālāhi jhāpayi. 

44 . 

Ghātetvā tattha mānītaṃ, gāmāni dharaṇīpati; 

Akāsi laṅkāvasudhaṃ, sabbathā vītakaṇṭakaṃ. 

45 . 

Yujjhituṃ saha coḷena, rājā attakatāvadhiṃ; 

Anatikkamma so pañca-cattālīsamhi vacchare. 

46 . 

Sannaddhaṃ balamādāya, gantvā sāgarapaṭṭanaṃ; 

Tassābhigamanaṃ passaṃ, kañcikālaṃ tahiṃ vasaṃ. 

47 . 

Anāgatattā coḷassa, tassa dūte vissajjiya; 

Punāgantvā vasīrājā, pulatthinagare ciraṃ. 

48 . 

Mahāheḷi sareharu, mahādattikanāmikā; 

Kaṭunnarūpaṇḍavāpī, kallagallika nāmikā. 

49 . 

Eraṇḍegallavāpī ca, dīghavatthukavāpikā; 

Maṇḍavāṭakavāpī, ca, kittaggabodhipabbatā. 

50 . 

Valāhassa mahādāru, gallakumbhīlasobbhakā; 

Pattapāsāṇavāpī ca, vāpī ca kāṇanāmikā. 

51 . 

Etā caññā ca so chinna-mariyādā vāpiyo bahū; 

Bandhāpesi sadādīna-satte baddha hitāsayo. 

52 . 

Bhūmindo kandarā-gaṅgā-nadīsu ca tahiṃ tahiṃ; 

Subhikkhaṃ kārayī raṭṭhaṃ, bandhetvā’varaṇāni so. 

53 . 

Vihārā’bhayacāritta-bhediniṃ mahisaṃsaka; 

Parihāre sabbasocchijja-gāhayitvā galamhi taṃ. 

54 . 

Purambhā bahi kāretvā, mahāsaṅghaṃ khamāpiya; 

Pakāsesi ca lokassa, saṅghagāravamattano. 

56 . 

Mahāgāme nikāyānaṃ, titaye coḷanāsite; 

Dhātugabbhe ca bandhesi, thūpārāmadvaye’pi ca. 

57 . 

Mātuyā’ḷāhaṇaṭhāne, tatheva pitunopi ca; 

Akā pañca mahāvāse, tathā budalaviṭṭhiyaṃ. 

58 . 

Paṇḍavāpī ca pāṭhīno, rakkhacetiyapabbato; 

Tatheva maṇḍalagiri-madhutthalavihārako. 

59 . 

Uruvelavhayo deva-nagare ca vihārako; 

Mahiyaṅgaṇavihāro ca, sītalaggāmaleṇakaṃ. 

60 . 

Jambukolavihāro ca, tatheva girikaṇḍako; 

Kurundiyavihāro ca, jambukolakaleṇakaṃ. 

61 . 

Bhallātakavihāro ca, tatheva paragāmako; 

Kāsagallavhayo canda-girivhaya vihārako. 

62 . 

Velagāmavihāro ca, mahāsenavhagāmako; 

Vihāro cā’nurādhamhi, pure bodhigharaṃ tathā. 

63 . 

Iccevamādayoneke, vihāre ca bahū vibhū; 

Paṭisaṅkharijiṇṇe so, gāme cā’dā visuṃ visuṃ. 

64 . 

Samantakūṭa selatthaṃ, munindapadalañjanaṃ; 

Paṇamatthāya gacchantā, manussā duggamañjase. 

65 . 

Sabbe mā kilamantū’ti, dānavaṭṭāya dāpayi; 

Sālikkhettādisampannaṃ, gilīmalayanāmakaṃ. 

66 . 

Kadalīgāmamagge ca, hūvaraḷañjase tathā; 

Gāme datvāna paccekaṃ, sālāyo cāpi kārayi. 

67 . 

Anāgate taṃ bhūpālā, mā gaṇhantū’ti lekhiya; 

Akkharāni silāthambhe, patiṭṭhāpesi bhūmipo. 

68 . 

Gāmaṃ antaraviṭṭhiñca, tathā saṅghāṭagāmakaṃ; 

Sirimaṇḍagalārāmañca, adāso lābhavāsinaṃ. 

69 . 

Vanajīvakabhikkhūna-madā so catupaccaye; 

Bandhūnampi ca so tesaṃ, bhogagāme padāpayi. 

70 . 

Pāvāraggikapallāni, vividhe osadhepi ca; 

Sīte utumhi bahuso, bhikkhusaṅghassa dāpayi. 

71 . 

Adā sabbaparikkhāre, parikkhāre tathāttha so; 

Nekavāresu sakkaccaṃ, bhikkhusaṅghassa buddhimā. 

72 . 

Saṅghassa pākavaṭṭatthaṃ, bhikkhūnaṃ lābhavāsinaṃ; 

Veyyāvaccakarānañca, pūjetuṃ cetiyādikaṃ. 

73 . 

Padinnā pubbarājūhi, ye gāmā rohaṇe bahū; 

Tepi sabbe anūne so, yathāpubbaṃ ṭhapesi ca. 

74 . 

Adāsi piṭhasappīna-musabhe balino bahi; 

Bhattaṃ cā’dāsi so kāka soṇādīnaṃ dayāparo. 

75 . 

Adāsinekatā veyya-kārakānaṃ mahākavī; 

Saddhiṃ paveṇigāmehi, vittajātamanappakaṃ. 

76 . 

Rājāmaccādiputtānaṃ, siloke racite suṇaṃ; 

Yathānurūpaṃ pādāsi, dhanaṃ tesaṃ kavissaro. 

77 . 

Andhānaṃ paṅgulānañca, gāme cā’dā visuṃ visuṃ; 

Nānādevakulānañca, dinnaṃ pubbaṃ na hāpayi. 

78 . 

Patti vo so kulitthīna-manāthānaṃ yathārahaṃ; 

Vidhavānamadāgāme, bhattaacchādanāni ca. 

79 . 

Rājā sīhaḷakā veyya-karaṇe so mahāpati; 

Aggo sīhaḷakāveyya-kārakānamahosi ca. 

80 . 

Subhe baddhādaro baddha guṇavhaya vihārake; 

Bandhesi uparājā so, cetiyaṃ coḷanāsitaṃ. 

81 . 

Muttacāgī tato tassa, vihārapavarassa so; 

Datvā gāmavare niccaṃ, pūjāyo sampavattayi. 

82 . 

Sova tassa vihārassa, upacāravanantike; 

Bandhāpesi mahāvāpiṃ, thīrībhūtamahodakaṃ. 

83 . 

Kappūramūlāyatane , rañño dhītā yasodharā; 

Akāresi thiraṃ rammaṃ, mahantaṃ paṭimāgharaṃ. 

84 . 

Selantarasamūhasmiṃ, rājino rājino sakā; 

Kāresi cārupāsādaṃ, pasādāvahamuggataṃ. 

85 . 

Tadā neke ca sacivā, tasso rodhajanāpi ca; 

Samāciniṃsu puññāni, anekāni anekaso. 

86 . 

Evaṃ samanusāsante, laṃkaṃ laṃkā narissare; 

Uparājā vasaṃnīto, vinīto gheramaccunā. 

87 . 

Tassa kattabbakiccāni, sakalāni samāpiya; 

Jayabāhussoparajjaṃ, bhikkhūnaṃ matiyā adā. 

88 . 

Athādipādapadaviṃ, datvā vikkamabāhuno; 

Gajabāhū’ti vidite, tassa jāte sute tato. 

89 . 

Mahāmaccehi mantetvā, rājāputtahitatthiko; 

Rohaṇaṃ kasiṇaṃ datvā, tahiṃ vāsāya pesayi. 

90 . 

Tato so tattha gantvāna, mahānāgahulaṃ puraṃ; 

Rājadhāniṃ karitvāna, tattha vāsamakappayī. 

91 . 

Evaṃ paññāsavassāni’ha vijayabhujo vattayitvāna sammā, 

Āṇācakkaṃ janindo pyapagatakhalanaṃ esa pañcādhikāni; 

Vaḍḍhetvā sāsanaṃ taṃ khaladamiḷabhayo paddutañcāpilokaṃ, 

Saggaṃ lokaṃ sapuññappabhavamuruphalaṃ passituṃ cā’ru roha. 

Sujanappasāda saṃvegatthāya kate mahāvaṃse 

Lokasāsanasaṃgahakaraṇo nāma 

Aṭṭhapaññāsatimo paricchedo 

Ekūnasaṭṭhima pariccheda 

Caturājacariya niddeso 

1 . 

Tadārañño nujāmittā, tassa puttā tayo’pi ca; 

Mahāmaccā cayatayo, tathā yatanavāsino. 

2 . 

Tabbete ādipādassa, rohaṇe vasato sato; 

Anārocāpayitvāna, bhūpālamatasāsanaṃ. 

3 . 

Sambhūyamantayitvāna, samānacchandataṃ gatā; 

Adaṃsu yuvarājassa, laṅkārajjābhisecanaṃ. 

4 . 

Oparajje nivesesuṃ, mānabharaṇanāmakaṃ; 

Kumāraṃ pubbacāritta-maggaṃ laṅghittha te’khilā. 

5 . 

Tayo’tha bhātaro sabbe, te māṇabharaṇādayo; 

Jayabāhumahīpāla-sahitā sahasā tadā. 

6 . 

Muttāmaṇippabhūtikaṃ, ratanaṃ sārasammataṃ; 

Sabbaṃ hatthagataṃ katvā, vāhanañca gajādikaṃ. 

7 . 

Sakalaṃ balamādāya, pulatthinagarā tadā; 

Khippaṃ taṃ vikkamabhujaṃ, gaṇhisāmā’ti nikkhamuṃ. 

8 . 

Sutvā pavattiṃ sakalaṃ, imaṃ vikkamabāhuso; 

Tā tassantimasakkāraṃ, vidhātuṃ handano labhiṃ. 

9 . 

Idāni khippaṃ gantvāna, pulatthinagaraṃ tahiṃ, 

Tā tassāḷāhanaṭṭhāna dassane neva so ahaṃ. 

10 . 

Sokabhāraṃ vinodessaṃ, mama ceto gataṃ iti; 

Katadaḷha vavatthāno, viniggamma tato purā. 

11 . 

Pulatthipuramāgacchaṃ, ādipādo’ti sāsaso; 

Sattaṭṭhasatasaṅkhena, balena parivārito. 

12 . 

Antarālapatheyeva, guttahālakamaṇḍale; 

Gāme pana samukkavhe, disvā senaṅgamāgataṃ. 

13 . 

Mahantaṃ yuddhasannaddhaṃ, ekavīro bhayātiko; 

Yujjhitvā te palāpesi, khaṇeneva disodisaṃ. 

14 . 

Tayo te bhātaro tattha, sampattāva jayā tato; 

Abhimānuddhatā khippaṃ, annayha balavāhanaṃ. 

15 . 

Ādipādakajambūti, vissutamhi padesake; 

Saṅgāmesuṃ parājesi, bhiyyo yujjhittha so tayo. 

16 . 

Tatiyaṃ kaṭagāmasmiṃ, kāḷavāpyaṃ catutthakaṃ; 

Pañcamaṃ uddhaṭadvāre, chaṭṭhaṃso paṅkavelake. 

17 . 

Tehi yuddhaṃ karitvāna, gahītavijayo sadā; 

Pulatthipuramāgañci, sahāmacca parijjano. 

18 . 

Sacintitakkameneva, passitvāḷāhanaṃ pitu; 

Vidūritamahāseko, laddhassāso purevasaṃ. 

19 . 

Dukkhe sahāya bhūtāna-mattano so yathārahaṃ; 

Amaccānamadā sabba-bhoge ṭhānantare hi so. 

20 . 

Bhaṭānañcāpi sabbesaṃ, sahāyātānamattano; 

Anurūpamadā vuttiṃ, saraṃ dukkhasahāyataṃ. 

21 . 

Māṇābharaṇabhūpopi, saddhiṃ sesehi bhātūhi; 

Karitvā rohaṇaṃ passaṃ, rohaṇañca sahatthagaṃ. 

22 . 

Tato kittisirīmeghe, sadvādasasahassakaṃ; 

Raṭṭhaṃ datvāna vasituṃ, tahiṃyeva samādisi. 

23 . 

Āṇatto bhātarākitti-sirīmegho janādhipo; 

Gantvā vasi puretattha, mahānāgahulavhaye. 

24 . 

Sirīvallabhanāmassa, kumārassāpi cādisi; 

Desamaṭṭhasahassavhaṃ, datvāna vasituṃ tahiṃ. 

25 . 

Tatheva sopi gantvāna, uddhanadvāranāmakaṃ; 

Gāmaṃ katvā rājadāniṃ, vasanto anusāsitaṃ. 

26 . 

Sayañca sahasenāya, gantvā dakkhiṇapassakaṃ; 

Vīrabāhūti paññāto, puṅkhagāmaṃ samāvasi. 

27 . 

Mātā ca tiṇṇaṃ bhātūnaṃ, jayabāhu ca bhūmipo; 

Nivasiṃsu tadā kitti-sirimeghassa santike. 

28 . 

Tato saṃvacchare’tīte, te māṇabharaṇādayo; 

Tenattani kataṃ yuddhe, sabbaṃ vikkamabāhunā. 

29 . 

Durārohaṃ mahantaṃ taṃ, parājayatarābhavaṃ; 

Anussarantabahuso, abhimānasamunnatā. 

30 . 

Muddhābhisittarājūna-mekākīrājaraṭṭhakaṃ; 

Vināyamabhisekena, kathaṃ nāmānubhossati. 

31 . 

Iti issā parattañca, yātā saṅgayhasāvake; 

Bhiyyo sambhūyasaṅgāma-karaṇatthāya nikkhamuṃ. 

32 . 

Sutvā tamatthaṃ dūtehi, so vikkamabhujopi ca; 

Agā tesaṃva visayaṃ, mahāsenāpurakkhato. 

33 . 

Dese dakkhiṇake bodhi-senapabbatagāmake; 

Yujjhitvā te parājesi, tayo vikkamabāhuso. 

34 . 

Ripavo dāni me sabbe, ummūlessāmahaṃ iti; 

Palāyante nubandhittha, padānupadikaṃ’va te. 

35 . 

Te ca duggaṃ palāyiṃsu, pañcayojanaraṭṭhake; 

Khippaṃ pāvekkhi kalyāṇiṃ, so’pi te gahaṇatthiko. 

36 . 

Vīro ariyadesiyo, vīradevoti pākaṭo; 

Paḷandīpissaro eko, bhūsaṃ sahasiko tadā. 

37 . 

Saddhiṃ sūrehi yodhehi, mahātitthamhi otari; 

Kātuṃ hatthagahaṃ sakkā, laṃkādīpanti cintiya. 

38 . 

So vikkamabhujo sutvā, pavattiṃ bhūbhujo tadā; 

Yāvatā nātra laṃkāyaṃ, laddhogāho bhavissati. 

39 . 

Tāva ummūlanīyoti, kalyāṇimhā viniggato; 

Mahātitthamhi mannāra-nāmakaṃ gāmakaṃ gato. 

40 . 

Katvāna vīradevo’pi, saṅgāmaṃ tena rājinā; 

Anīkaṅgādayo rāja-putte dve bhātaropi ca. 

41 . 

Senādhināyakañceva, kittināmappakāsitaṃ; 

Ghātetvā sahasā vīra-sammate ca bahūjane. 

42 . 

Gāhetvā jīvaggāhaṃso, rakkhakañca camūpatiṃ; 

Sabalaṃ taṃ parājetvā, anubandhi padāpadaṃ. 

43 . 

Palāyamāno so bhīto, āgantvāna nijaṃ puraṃ; 

Hatthasāraṃ samādāya, koṭṭhasāraṃ gato lahuṃ. 

44 . 

Pacchato pacchato vīra-devo tamanubandhiya; 

Āgantvāna purevāsaṃ, katipāhaṃ vidhāyaso. 

45 . 

Gaṇhituṃ vikkamabhujaṃ, tattheva turitaṃ agā; 

Pesayitvā sakaṃ sopi, mahantaṃ sakalaṃ balaṃ. 

46 . 

Yujjhāpetvāna ghātetvā, gāme antaraviṭṭhike; 

Mahākaddamaduggamhi, vīradevaṃ mahabbalo. 

47 . 

Abhisekaṃ vināyeva, pulatthi nagare vasaṃ; 

Akāsi rājaraṭṭhassa, pasāsanavidhiṃ vibhū. 

48 . 

Apanīyaraṇe chandaṃ, bhātaropi tayo tato; 

Āvasiṃsu yathāpubbaṃ, gantvā raṭṭhaṃ sakaṃ sakaṃ. 

49 . 

Caturopi mahīpālā, yatamānā ciraṃ tahiṃ; 

Ekacchattaṅkitaṃ kātuṃ, neva sakkhiṃsu sabbaso. 

50 . 

Anisammakāribhāvena, kulīne parihāpayuṃ; 

Ṭhapesuñca mahantatte, hīne sābhimate jane. 

51 . 

Vaḍḍhitaṃnekadhā sammā, raññā vijayabāhunā; 

Sāsanañca tathālokaṃ, hāpayiṃsu subuddhino. 

52 . 

Kulīnānaṃ manussāna-mabhāvepi ca tādise; 

Dose vittaṃ tadāyattaṃ, pasayhāvahariṃsu ca. 

53 . 

Pīḷetuṃ sakalaṃ loka-muddharantādhikaṃ baliṃ; 

Ucchūva ucchuyantete, khīṇako sādhanesino. 

54 . 

Uddharitvāna buddhādi-santake bhogagāmake; 

So vikkamabhujo rājā, sevakesu samappayī. 

55 . 

Pulatthinagare neka-vihāre dhātumaṇḍite; 

Sova desantarīyānaṃ, bhaṭānaṃ vasituṃ adā. 

56 . 

Saddhehi pattadhātussa, dāṭhādhātuvarassa ca; 

Pūjanatthāya dinnāni, maṇimuttādikāni ca. 

57 . 

Candanāgarukappuraṃ, suvaṇṇādimayā bahū; 

Paṭimāyo ca acchijja, yathākāmaṃ vayaṃ nayī. 

58 . 

Sāsanassa ca lokassa, kriyamānamupaddavaṃ; 

Passantā bahuso tasmiṃ, tadā nibbannamānasā. 

59 . 

Aṭṭhamūlavihāresu, yatayo garusammatā; 

Paṃsukūlikabhikkhū ca, koṭṭhāsadvayanissitā. 

60 . 

Evaṃ titthiyatulyānaṃ, sāsanopaddavaṃ bahuṃ; 

Karontānaṃ sakā sambhā-payātaṃ pavaraṃ iti. 

61 . 

Dāṭhādhātuvaraṃ patta-dhātumādāya rohaṇaṃ; 

Gantvā vāsamakappesuṃ, phāsuṭhāne tahiṃ tahiṃ. 

62 . 

Tatheva phāsuṭhānesu, vippakiṇṇā tahiṃ tahiṃ; 

Te kulīnā nilīnā’va, hutvā vāsamakappayuṃ. 

63 . 

Pakkhadvayamahīpāla-gayhāsīmā suṭhāpitā; 

Sāmantā aññamaññehi, karonto bahuso raṇaṃ. 

64 . 

Susamiddhesu nekesu, gāmesu nigamesu ca; 

Aggiṃ dentā taḷāke ca, chindantā jalapūrite. 

65 . 

Nāsentā sabbathā sabba-mātikāvaraṇāni ca; 

Chindantā nāḷikerādi, so pakāre ca bhūruhe. 

66 . 

Yathā porāṇakaggāma-ṭhānantipi na ñāyate; 

Vināsesuṃ tathā raṭṭhaṃ, aññamaññavirodhino. 

67 . 

Te ca bhūmi patīgāma-vilopaṃ patthamosanaṃ; 

Kārentā nijacārehi, ācaruṃ lokupaddavaṃ. 

68 . 

Kulīnānaṃ manussānaṃ, dāsakammakarāpi ca; 

Sasāmino’ti vattantā, nissaṅkā vītabhītikā. 

69 . 

Hutvā yudhīyā rājūnaṃ, abbhantarapavattino; 

Balavantatarā jātā, laddhaṭhānantarā tadā. 

70 . 

Janā samantakūṭādi-nekadugganivāsino; 

Adentā bhūmipālānaṃ, pubbapaṭṭhapitaṃ karaṃ. 

71 . 

Rājāṇamagaṇentā te, gatā dāmarikattanaṃ; 

Sakaṃ sakaṃ’va visaya-māvasiṃsu samuddhatā. 

72 . 

Anatthe nicitā nāma, parivattanti sabbatā; 

Iti vattabba taṃyeva, yātaṃ laṅkātalaṃ tadā. 

73 . 

Evaṃ gāmakabhojakā viya bhusaṃtejo vihīnā sadā; 

Accantaṃ byasanāti sattahadayā rājābhimānujjhitā. 

74 . 

Niccaṃ attaparatthasiddhividhurāsaṅgā vihīnāsayā; 

Sabbe te vihariṃsu bhūmipatayo cārittamaggātigā. 

Sujanappasādasaṃvegatthāya kate mahāvaṃse 

Caturājacariyaniddeso nāma 

Ekūnasaṭṭhimo paricchedo. 

Saṭṭhima pariccheda 

Kumārodayo 

1 . 

Rohaṇe nivasitthā’va, jayabāhumahīpati; 

Mittāvhā rājinī ceva, tadā kālamakaṃsu te. 

2 . 

Sirīvallabhajāyā’tha, janesi sugalā duve; 

Māṇabharaṇakaṃ puttaṃ, puttiṃ līlāvatimpi ca. 

3 . 

Māṇābharaṇabhūpāla-devī’pi ratanāvalī; 

Mittaṃ pabhāvatiñcāpi, alabhī dhītaro duve. 

4 . 

Passantassa ubho tāyo, dhītaro vīrabāhuno; 

Tadā mahādipādassa, evaṃ āsi vitakkitaṃ. 

5 . 

Lokābhisammate sabba-bhūpālanvayamuddhani; 

Visuddhe somavaṃsamhi, abhijātā mayaṃ pana. 

6 . 

Pihanīyatarākārā, sabbasattisamunnatā; 

Nānāvijjāsu nipuṇā, hatthiassādisukkhamā. 

7 . 

Tathā pekākinā ve’te, tayo vikkamabāhunā; 

Parājayaṃ paribhavaṃ, pāpitā bahuso raṇe. 

8 . 

Sūnuno susamatthassa, visodhetu mimaṃ malaṃ; 

Na dissate pātubhāvo, aho no appapuññatā. 

9 . 

Janavādakiliṭṭhena , rājattenāpi kiṃ mama; 

Idāni visayāsaṅgaṃ, hitvā kalyāṇakammasu. 

10 . 

Appamattassa satataṃ, netabbā vāsarā’iti; 

Niyyātetvā amaccānaṃ, sabbaṃ rajjavicāraṇaṃ. 

11 . 

Tahiṃ satta’ṭṭhamāsañhi, vasaṃ rattiyamekadā; 

Devarājaghareseyyaṃ, kappesi sīlasaṃyato. 

12 . 

Tato paccūsakālamhi, devaputtaṃ mahiddhikaṃ; 

Vicittavatthābharaṇaṃ, gandhamālāvibhūsitaṃ. 

13 . 

Uḷāratararūpena, dehobhāsena attano; 

Obhāsentaṃ asesā’sā, sūriyañca na bhuggataṃ. 

14 . 

Vadantaṃ supine evaṃ, adakkhi daraṇīpati; 

Pasīdassu mahābhāga, pitobhava mahipati. 

15 . 

Dhaññalakkhaṇasampanno, icchitatthassasādhako; 

Vinīto lokakuhara-byāpitejo parakkamo. 

16 . 

Āṇabalayasokitti-bhāsuro sagguṇākaro; 

Lokasāsanasaṃvuddhi-karo puttavaro tava. 

17 . 

Labbhīssate mahārāja, na cirasseva sampati; 

Puttadārādhivutthaṃ taṃ, puraṃ khippaṃ payāhīti. 

18 . 

Pabujjhitvāna sañjāta-pītivegotha rattiyā; 

Vibhātāya tatopoṅkha-gāmaṃ gañchinaruttamo. 

19 . 

Yathā diṭṭhappakārantaṃ, kathesi supinaṃ subhaṃ; 

Mahesī pamukhānaṃ so, amaccānaṃ mahīpati. 

20 . 

Saddhiṃ mahesiyā tattha, patthento puttamuttamaṃ; 

Cintonto dānasīlādiṃ, subhaṃ nānappakārakaṃ. 

21 . 

Athekadivasaṃkāle, paccūse supine pana; 

Sabbalakkhaṇasampannaṃ, sabbasetaṃ manoharaṃ. 

22 . 

Dantīpotavaraṃ dantaṃ, kaṇṇe gaṇiyapemato; 

Pavisantamivattānaṃ, seyyāgabbhaṃ mahesiyā. 

23 . 

Sampassiya pabujjhitvā, uṭṭhāya sayanāvarā; 

Sañjātapītipāmojja-vegapīṇitamānaso. 

24 . 

Tāyaṃ velāyamedāsu-seyyāgabbhaṃ mahesiyā; 

Pavissasupinaṃ tassā, yathādiṭṭhaṃ pakāsayī. 

25 . 

Ahampi tādisaṃ hatthi-potakaṃ sayanaṃ mama; 

Padakkhiṇaṃ karitvāna, ṭhitaṃ soṇḍe samādiya. 

26 . 

Ākaḍḍhitvāna sayanaṃ, samāropiya pemato; 

Āliṅgiṃ supinamhīti, devī cāpi tamabravī. 

27 . 

Ubho te aññamaññassa, diṭṭhamevaṃ pakāsiya; 

Uṭṭhāpesuṃ pahaṭṭhāva, vītaniddāruṇaṃ tadā. 

28 . 

Tato pāto upaṭṭhātu, mupayātaṃ purohitaṃ; 

Nemittake ca pucchiṃsu, sunitvā te pamoditā. 

29 . 

Na cirasseva puttassa, dhaññalakkhaṇasālino; 

Uppattiyā avassaṃ’va, bhavaṃtabbanti kittayuṃ. 

30 . 

Taṃ suṇitvā amaccā ca, tathā nagaravāsino; 

Avindiṃsu janindo ca, sabbepīti mahussavaṃ. 

31 . 

Tato paṭṭhāya sotthānaṃ, patthayaṃ patthivobhusaṃ; 

Bhikkhusaṅghena bahuso, bhaṇāpesi parittakaṃ. 

32 . 

Maṇimuttādikaṃ cittaṃ, mahagghamanuvāsaraṃ; 

Pariccaji dānamukhe, yācakānamanekaso. 

33 . 

Purohitādivippehi, vedavedaṅgaviññūhi; 

Vattāpesi ca homādi-vidhānaṃ sotthi sammataṃ. 

34 . 

Suvinaṭṭhe vihāre ca, dhātugabbhe ca vāpiyo; 

Jiṇṇā ca paṭisaṅkhattuṃ, yojayī rājakappike. 

35 . 

Dinaṃ nayante kalyāṇa-kammene’vaṃ narissare; 

Na ciraṃ saṇṭhahi gabbha-varo kucchimhi deviyā. 

36 . 

Tatovagamma taṃ haṭṭha-pahaṭṭho so narissaro; 

Mahantaṃ deviyā gabbha-parihāramadāpayi. 

37 . 

Paripakkagabbhā devī, kamena janayīsukaṃ; 

Samaye bhaddanakkhatta-muhuttenabhilakkhite. 

38 . 

Suppasannā asesā ca, disāyo taṃkhaṇe ahu; 

Samīraṇe ca vāsiṃsu, sugandhimudusītalā. 

39 . 

Dantīnaṃ koñcanādena, hayānaṃ hesitena ca; 

Rājaṅgaṇaṃ tadājātaṃ, mahākolāhalā kūlaṃ. 

40 . 

Accherātisaye evaṃ, pātubhūte anekadhā; 

Disvā taṃ vimhayappatto, māṇabharaṇabhūpati. 

41 . 

Sutvā nijassa puttassa, tadā sañjātasāsanaṃ; 

Amatenābhisittova, pītipuṇṇamanoratho. 

42 . 

Mocāpetvā tadā kārā-ghare baddhe bahūjane; 

Dānaṃ uḷāraṃ samaṇa-brāhmaṇānaṃ padāpayi. 

43 . 

Amaccapamukhā cāpi, janāpuranivāsino; 

Kadalītoraṇādīhi, rājadhānī manekadhā. 

44 . 

Alaṅkaritvā sakalaṃ, sumaṇḍitapasādhitā; 

Chaṇaṃ mahantaṃ vattesuṃ, katipāhaṃ manoramaṃ. 

45 . 

Vede vuttavidhānena, jātakammādikaṃ vidhiṃ; 

Sabbaṃ samāpayitvāna, kumārassā’vanīpati. 

46 . 

Purohitādayo vippe, tato lakkhaṇapāṭhake; 

Āṇāpetvāna sakkāra-sammānavidhipubbakaṃ. 

47 . 

Niyojesi kumārassa, lakkhaṇānaṃ paṭiggahe; 

Sādhakaṃ sakalaṃ tassa, yatthapādādilakkhaṇaṃ. 

48 . 

Upadhāriya mahāmacca-gaṇamajjhagatassa te; 

Rājino deviyā cāpi, pakāsesuṃ pamoditā. 

49 . 

Laṅkādīpaṃ ṭhapetvāna, jambudīpatalampi ca; 

Ekacchattaṅkitaṃ katvā-nubhottuṃ nipuṇo iti. 

50 . 

Te santappiya bhogehi, bhiyyo pucchittha sādaraṃ; 

Sandissamānaṃ yaṃkiñci, ariṭṭhaṃ atthi natthī’ti. 

51 . 

Dīghāyuko kumāro’yaṃ, kiñci paññāyate vata; 

Janakāriṭṭhayogo’ti, te mahīpatino’bravuṃ. 

52 . 

Tassārijanasammaddi-patāpabhujayo gato; 

So parakkamabāhū’ti, anvatthanāmamaggahī. 

53 . 

Kaṇṇave dhamahañceva, annupāsanamaṅgalaṃ; 

Kārāpiya vidhānaññū, yathāvidhimasesato. 

54 . 

Rañño vikkamabāhussa, saputtuppattisāsanaṃ; 

Vattuṃ sadūte pesesi, pulatthinagaraṃ tadā. 

55 . 

Tehiso bhāgineyyassa, mahābhāgattanampi ca; 

Janakāriṭṭhayogañca, sutvā vikkamabāhuso. 

56 . 

Dhaññaṃ vijayarājādi-rājamālāya nāyakaṃ; 

Maṇiṃva bhāsuraṃ mayhaṃ, bhāgineyyaṃ janesiso. 

57 . 

Hāni yākācisatataṃ, yathā tassa na hessati; 

Tathā mamantikeyeva, kumāro ettha vaḍḍhataṃ. 

58 . 

Aladdhaṃ labhituṃ lābhaṃ, laddhañca parirakkhituṃ; 

Sabbathā na samatthoyaṃ, putto gajabāhu mama. 

59 . 

Sūrabhāvādiyutto’pi, mahindavhaparosuto; 

Nihīno mātugottena, na rajjassa raho mama. 

60 . 

Ṭhitassa vikkajātena, nekaso sañcitena me; 

Rajjassa bhāgineyyo’va, kāmaṃ bhāgī bhavissati. 

61 . 

Itipesesi dūte so, ānetuṃ taṃ kumārakaṃ; 

Kumārā bharaṇaṃ datvā, sesaṃ sārañcupāyanaṃ. 

62 . 

Sabbaṃ dūtamukhā sutvā, vīrabāhu mahīpati; 

Tassetaṃ vacanaṃ yuttaṃ, vuttaṃ mehita buddhiyā. 

63 . 

Tathāpi ca nijāriṭṭha-paṭikāratthamīdisaṃ; 

Orasaṃ puttaratanaṃ, pesetuṃ nā’nurūpakaṃ. 

64 . 

Kiñca tattha kumāramhi, nīte vikkama bāhuno; 

Pakkho laddhamahāvāha-balo viya hutāsano. 

65 . 

Accunnatena mahatā, tejasā sañjalissati; 

Hānireva vatamhākaṃ, mahatī hessate bhusaṃ. 

66 . 

Iti hatthe gatānaṃ so, dūtānaṃ thanayaṃ sakaṃ; 

Apesetvā visajjesi, pasādiya manena so. 

67 . 

Saputtadārehi samaggavāsaṃ, 

Narādinātho nivasaṃ tahiṃso; 

Tibbena phuṭṭho mahatāgadena, 

Rajjena saddhiṃ vijahittha desaṃ. 

Sujanappasādasaṃve gatthāya kate mahāvaṃse 

Kumārodayo nāma 

Saṭṭhimo paricchedo. 

Ekasaṭṭhima pariccheda 

Saṅkhatthalipurābhigamano 

1 . 

Sutvā dve bhātaro aññe, jeṭṭhasso paratiṃsadā; 

Khippaṃ saraṭṭhā āgamma, kāresuṃ antimaṃ vidhiṃ. 

2 . 

Atha kittisirimegho, raṭṭhaṃ jeṭṭhassa bhātuno; 

Attādhīnaṃ karitvāna, āmantiya kaṇiṭṭhakaṃ. 

3 . 

Datvā raṭṭhadvayaṃ aññaṃ, vatthuṃ tattheva ādisi; 

So’pi jeṭṭhassa bhātussa, vacanaṃ sampaṭicchiya. 

4 . 

Samādāya kumārañca, deviñca ratanāvaliṃ; 

Dhītaro dve ca gantāna, mahā nāmahulaṃ puraṃ. 

5 . 

Samaggā nivasaṃ tattha, kumārassa sikhāmahaṃ; 

Kāretvā parihārena, vaḍḍhesi mahatā sadā. 

6 . 

Tato so deviyā jeṭṭhaṃ-dhītaraṃ mittanāmikaṃ; 

Dātukāmo saputtassa, sahāmaccehi mantayi. 

7 . 

Kāliṅganvayasambhūtā, pāyenakhalu bhūmipā; 

Sāmibhāvaṃ gatā asmiṃ, laṅkādīpamhī bhūyaso. 

8 . 

Kāliṅgagotta sambhūta, gajabāhussa dātave; 

Gūḷarūpena devī’yaṃ, yadi peseyya dhītaraṃ. 

9 . 

Bhiyyo vivāhasambaddho, balavā so bhavissati; 

Mayhaṃ eso nirālambo, putto hehīti sabbathā. 

10 . 

Tasmā me sunūno esā, dātuṃ yuttā kumārikā; 

Evaṃ sati vatamhākaṃ, vaḍḍhiye’va siyā ‘‘iti’’. 

11 . 

Devīpi sutvā taṃ sabba-mādiccanvaya maṇḍanā; 

Sabbathā tamanicchanti, idamāha mahīpatiṃ. 

12 . 

Ghātetvā sakale yakkhe, kumāro vijayavhayo; 

Laṃkādīpamimaṃ’kāsi, manussāvāsakaṃ sadā. 

13 . 

Tato pabhuti amhākaṃ, ghaṭesuṃ vijayanvayaṃ; 

Kāliṅgavaṃsajeheva, sambandhaṃ katva pubbakaṃ. 

14 . 

Aññabhūpāla sambandho, sutapubbo pinatthino; 

Somavaṃsa samumbhūte, ṭhapetvā dharaṇissare. 

15 . 

Tuyhaṃ jātoti amhākaṃ, sambandho so kathaṃ siyā; 

Ariyanvaya sambhūta, kumārena sahāmunā. 

16 . 

Evaṃ so deviyā tāya, nekaso vārayantiyā; 

Pasayhasaka putthassa, taṃ kumārimadāpayi. 

17 . 

So anekaguṇodāra- bhariyānugato tato; 

Rañjayanto jane sabbe, janakasantike vasi. 

18 . 

Ekavīsatiṃ vassāni, rajjaṃ vikkama bāhuso; 

Anubhotvā yathākammaṃ, kāyabhedā gato paraṃ. 

19 . 

Tato gajabhujo ṭhitaṃ, sampannabalavāhanaṃ; 

Rajjaṃ hatthagataṃ katvā, pulattinagare vasī. 

20 . 

Tato kittisirīmegha, sirīvallabha bhūmipā; 

Vuttanta metaṃ viññāya, evaṃ samanucintayuṃ. 

21 . 

Tassa vikkama bāhussa, vuddhabhāvena nekadhā; 

Mūlarajjādhipaccaṃ taṃ, ammaṃ nindākaraṃ na hi. 

22 . 

Tadatthajassa bālassa, mūlarajjaṃ pasāsano; 

Upekkhaṇaṃ panamhākaṃ, nevānucchavikaṃ vata. 

23 . 

Te soyāva sarajjamhi, baddhamūlo bhavissati; 

Pasayha tāva taṃ rajjaṃ, vaṭṭati gaṇhituṃ iti. 

24 . 

Velakkāra balaṃ sabbaṃ, bhindiṃsu dhana dānato; 

Ṭhapetvā sevake keci, tassabbhantarike tadā. 

25 . 

Gajabāhu mahīpāle, virattā raṭṭhavāsino; 

Ubhinnaṃ rājūnaṃ dūte, pesayuṃ nekaso tato. 

26 . 

Rajjaṃ sādhetvā dassāma, ekībhūtā mayaṃ pana; 

Upatthambhakabhāvo’va, kātabbo kevalaṃ iti. 

27 . 

Tato dve bhātukā senaṃ, sakaṃ sannayha vegasā; 

Ubhato mukhato tassa, raṭṭhamajjhamupāgamuṃ. 

28 . 

Pahiṇiṃsu ca te dūte, tato gajabohuvhayo; 

Bhūmipālo nijāmacce, sannipātiya mantayi. 

29 . 

Veḷakkārabalaṃ sabba-mujupaccattikaṃ ahu; 

Rājāno dve ca no raṭṭhaṃ, saṅgāmatthamupāgatā. 

30 . 

Paṭhamaṃ tesu pakkhassa, ekassa balino bhusaṃ; 

Mukhabhaṅge kate khippaṃ, tato aññe susādhiyā. 

31 . 

Iti nicchiya senaṅgaṃ, sabbamādāya attano; 

Sirivallabharājābhi-mukhaṃ yuddhā’yupāgami. 

32 . 

Sirivallabharājāpi, saṅgāma mahibhiṃsanaṃ; 

Pāto paṭṭhāya sāyanha-kālaṃ yāva pavattayaṃ. 

33 . 

Asakkuṇanto’bhibhavaṃ, vidhātuṃ tassa kañcipi; 

Tatova so nivattitvā, sakaṃ raṭṭhaṃ gato lahuṃ. 

34 . 

Gajabāhussagokaṇṇa-sacivena parājito; 

Agā raṭṭhaṃ sakaṃ kitti-sirimegho’pi bhūpati. 

35 . 

Gajabāhunarindopi, saṅgāme tamhi kiñcipi; 

Parihānimasampatto, punā’gamma purantikaṃ. 

36 . 

Balanāthe viniggayha, sāparādhe bahū balī; 

Raṭṭhaṃ vūpasametvāna, pāvekkhi nagaraṃ sakaṃ. 

37 . 

Raṭṭhe sake sakeyeva, tato pabhūti bhūmipā; 

Aññoññamitte sambandhaṃ, vidhāya vihariṃsu te. 

38 . 

Tato parakkamabhujo, dharaṇī pālanandano; 

Medhāvīnekasippesu, sikkhamāno susādhukaṃ. 

39 . 

Vicārakkhamapaññattā , kiccā kiccesu nekaso; 

Accuḷārāsayattā ca, mahābhāgattanena ca. 

40 . 

Attano mātubhaginī, sahavāsa sukhamhi ca; 

Alaggamānasoneka, balākīḷārasesu ca. 

41 . 

Sūrabhāvādisaṃyuttā, rājaputtā tu mādisā; 

Paccante īdise dese, kathaṃ nāma vasissare. 

42 . 

Jātadesañca me dāni, yuvarājapabhogiyaṃ; 

Gamissāmīti niggañchi, tamhā parijanatthito. 

43 . 

Kamena santikaṃ saṅkha-nāyakatthalisaññino; 

Gāmassāgā ahiṃ kitti-sirimegho nisamma taṃ. 

44 . 

Abhāvā rajja dāyāda-samānassa’trajassa me; 

Ekākī’hanti yo citta-santāpo santataṃ gato. 

45 . 

Jeṭṭhaṃva bhātaraṃ mayhaṃ, taṃ dehapaṭibimbakaṃ; 

Daṭṭhuṃ me sattataṃ puññaṃ, mahantamuditaṃtica. 

46 . 

Pāmujjavegavasago, nagaraṃ taṃ manoharaṃ; 

Alaṅkārā payitvāna, toraṇādīhi nekadhā. 

47 . 

Gantvā paṭipathaṃyeva, baloghaparivārito; 

Narindo tithinakkhatta-visese subhasammate. 

48 . 

Anaññasādhāraṇataṃ, sampattehi guṇehi ca; 

Lakkhaṇehi ca sabbehi, kalyāṇeyi susaṃyutaṃ. 

49 . 

Disvā kumāraṃ santuṭṭho, āliṅgitvāna pemato; 

Ure katvāna cumbitvā, matthakamhi punappunaṃ. 

50 . 

Janassa balato tassa, passato locanehi so; 

Santosa assudhārāyo, vassāpento nirantaraṃ. 

51 . 

Manuññameka māruyha, vāhanaṃ saha sūnunā; 

Bherini dena pūrento, disā dasa samantato. 

52 . 

Pavisitvā puraṃ tattha, alaṅkāre manorame; 

Dassayanto saputtassa, pāvisi rājamandiraṃ. 

53 . 

Laddhā tato kañcukī-supakāra, 

Vagādineke paricārake so; 

Nānāguṇā rādhitamānasassa, 

Vasīsakāse pituno sukhena. 

Sujanappasādasaṃvegatthāya kate mahāvaṃse 

Saṅkhatthalipurābhigamano nāma 

Ekasaṭṭhimo paricchedo. 

Dvisaṭṭhimapariccheda 

Paramaṇḍalābhigamano 

1 . 

Attanābhimatassā’su, jātadesassa pattiyā; 

Sampuṇṇamanasaṅkappo, dussaṅkapavivajjito. 

2 . 

Vajirūpamorupaññā, balena gurusantike; 

Lahuṃ bahuñca gaṇhanto, sippajātamaneka kaṃ. 

3 . 

Jināgamesu nekesu, koṭillā dīsu nītisu; 

Saddasatthe ca kāveyye, sanighaṇḍuka keṭubhe. 

4 . 

Naccagītesu satthesu, hatthisippādikesu ca; 

Dhanu khaggādinekesu, satthesu ca visesato. 

5 . 

Pārappatto vinītatto, pitu rañño samācari; 

Adhippāyānukulaṃ’va, sadā bhattipurassaro. 

6 . 

Tadā sadā darācāra-guṇārādhitamānaso; 

Piyena viya mittena, tena saddhiṃ mahīpati. 

7 . 

Uyyānajalakīḷādi-sukhaṃ nānappakārakaṃ; 

Anubhotvā sadesasmiṃ, sañcaranto tahiṃ tahiṃ. 

8 . 

Ekadāsaṅkhasenādhi-patinā daḷhabhattinā; 

Saraṭṭhasīmā rakkhāya, yo jitena balīyasā. 

9 . 

Ajjhāvutthassa ca balattha-linamassa ca santikaṃ; 

Gāmasā’gañchi sutvāna, tamatthaṃ dhajinīpati. 

10 . 

Gāmaṃ taṃ sādhukaṃ sajju, sajjāpetvā saputtakaṃ; 

Paccuggantvā mahīpālaṃ, paṇamitvā ṭhito tadā. 

11 . 

Pitā putto ubho tassa, sambhāsiya piyaṃ vaco; 

Nekadhā’rādhitā tena, taṃ gāmaṃ samupāgaguṃ. 

12 . 

Tahiṃ katici bhūpālo, vāsare vītināmiya; 

Senāpatiṃ samāhūya, idaṃ vacanaṃ mabravi. 

13 . 

Putto me dānivayasi, ṭhito’ panayanārahe; 

Tassopanayanaṃ kātuṃ, mahopakaraṇaṃ lahuṃ. 

14 . 

Sajjetabbanti taṃ sutvā, sopi senādhināyako; 

Sabbupakaraṇaṃ khippaṃ, maṅgalatthaṃ susajjayi. 

15 . 

Sugandha dīpapupphādi-vatthūhi divasattayaṃ; 

Pubbakāraṃ karitvāna, mahantaṃ ratanattaye. 

16 . 

Vedikācāradakkhehi, dvijehi puthuvīpati; 

Sampabhāvānu rūpaṃva, maṅgalaṃ taṃ samāpiya. 

17 . 

Parakkamakumārena, tena saddhiṃ samārabhi; 

Vasantakīḷaṃ mahatiṃ, sāmacco kīḷituṃ tadā. 

18 . 

Rājā kitti sirīmegho-rohaṇe vasato tadā; 

Sirīvallabhanāmassa, sabhātu maraṇampi ca. 

19 . 

Māṇabharaṇanāmassa, rajjalābhañca deviyā; 

Mittāya paṭilābhañca, sirīvallabhasūnu no. 

20 . 

Rohaṇāgatadūtehi, suṇitvā sakabhātuno; 

Kālakriyāya sañjāta-sokavegaṃ sudussahaṃ. 

21 . 

Mittāyatanayuppatti pavattiṃ savaṇena taṃ; 

Vineyya virato tamhā, vasantasamayussavā. 

22 . 

Nivattetvāna tattheva, senāniṃ saṅkhanāmakaṃ; 

Puttena saha so saṅkha-tthali nāmaṃ puraṃ gami. 

23 . 

Parakkamakumārena, tena saddhiṃ tahiṃ sukhaṃ; 

Vasato tassa bhūpassa, vassamekamatikkami. 

24 . 

Māṇābharaṇabhūpassa , devī cāpi pabhāvatī; 

Labhittha dutiyā kitti-sirī meghavhayaṃ sutaṃ. 

25 . 

Suṇitvā tañca so amhaṃ, vaṃso jāto mahā’’iti; 

Ahu kittisirīmegho, tadā attamano bhusaṃ. 

26 . 

Laṃkādīpopabhogeka-hetunā mahatā satā; 

Asādhāraṇabhūbhena, codito puññakammunā. 

27 . 

Kumāro so’tha pitarā, piyamitte viyattani; 

Kariyamānaṃ sasnehaṃ, mahantaṃ co’palālanaṃ. 

28 . 

Sacivānamanekesaṃ, bhayabhattī purassaraṃ; 

Kriyamānamupaṭṭhānaṃ, na maññanto tiṇāyapi. 

29 . 

Laṃkādīpamimaṃ sabba mekacchatto pasobhitaṃ; 

Khippaṃ kāretukāmo so, sayaṃ iti vicintayi. 

30 . 

Kesa akkhaka gīvaṭṭhi-dāṭhā pattāna meva ca; 

Padacetya mahābodhi-sākhānañcāpi satthuno. 

31 . 

Caturāsītisahassānaṃ, dhammakkhandhāna meva ca; 

Sammāsambuddhakappānaṃ, ādhārattā ca niccaso. 

32 . 

Ākarattā ca nekesaṃ, maṇimuttādivatthūnaṃ; 

Sammatopi visiṭṭhoti, dīponāti mahā ayaṃ. 

33 . 

Tayo me pitaro bhūpā, mātulopi ca sabbathā; 

Ekacchattena vattetu, masamatthā vibhajji’maṃ. 

34 . 

Bhuñjantā ettakeneva, katakiccā mayaṃ iti; 

Maññantā vigatacchandā’bhisekamhi kulocite. 

35 . 

Raṭṭhesake sakeyeva, isseraṃ sampavattayuṃ; 

Kasikammādikaṃ gāma-bhojakā viya nissitā. 

36 . 

Tesu kittisiri meghaṃ, petteyyaṃ me ṭhapetva te; 

Agamaṃsu yathākammaṃ, sesā bhūpatayo tayo. 

37 . 

Maccānaṃ paramaṃ āyu, vate’dāni parittakaṃ; 

Bālāyuvāno vuddhā ca, ime sattā’nupubbaso. 

38 . 

Pāpuṇissanti maraṇa-mīti’yaṃ niyamopi ca; 

Na heva asmiṃ lokasmiṃ, saṃvijjati kadācipi. 

39 . 

Tasmā sarīrake asmiṃ, bhaṅgure sāravajjite; 

Hīḷite sāradassīhi, apekkhaṃ hitvā sabbathā. 

40 . 

Pihaniye yasodehe, ciraṭṭhāyimhi sabbadā; 

Amhādisehi kattabbo, rājaputtehi ādaro. 

41 . 

Ummaggajātakādīsu, cārittañcāpi bhūmisu; 

Vihitaṃ bodhisattena, vīrabhāvādinissitaṃ. 

42 . 

Rāmāyaṇabhāratādi-lokiyāsu kathāsupi; 

Rāmassa vikkamañceva, tassa rāvaṇaghātino. 

43 . 

Duyodhanādirājāno, hantvāyuddhe pavattitaṃ; 

Vikkamāti sayañceva, pañcannaṃ paṇḍusūnūnaṃ. 

44 . 

Itihāsakathāyañca, devāsuraraṇe purā; 

Dussantādimahīpehi, katañca caritabbhūtaṃ. 

45 . 

Ummūlitavato tassa, nandavaṃsanarissare; 

Cārakkadvijaseṭṭhassa, sutvā buddhibalampi ca. 

46 . 

Sabbā netāni lokamhi, yāvajjadivasā bhuvi; 

Tesaṃ asannidhānepi, suppasiddhiṃ gatāni hi. 

47 . 

Suladdhaṃ jīvitaṃ tesaṃ, asādhāraṇamīdisaṃ; 

Caritātisayaṃ kattuṃ, samatthā honti ye bhuvi. 

48 . 

Jāyitvā khattavaṃsamhi, khattavīravarodhitaṃ; 

Yadihaṃ na karissāmi, moghā me jāti hessati. 

49 . 

Tesamabbhadhikā kāla-sampadāyeva kevalaṃ; 

Mayā te adhikā kintu, paññādīhīti cintiya. 

50 . 

Piturājā ca me’dāni, pacchime vayasiṭṭhito; 

Yadidaṃ pettikaṃ rajjaṃ, mama hatthagatabbhave. 

51 . 

Rājalakkhiva so peta-cetaso me pamādato; 

Yathicchitañce na bhave, mahatī jāni me bhusaṃ. 

52 . 

Ettheva nivasanto’haṃ, carāpiya sake vare; 

Paramaṇḍalavuttantaṃ, jāneyyaṃ yadi tattano. 

53 . 

Randhaṃ paccatthikānantu, pakāsetuṃ rathātathaṃ; 

Adhippāyānurūpaṃ me, samatthā vā na vācarā. 

54 . 

Ye keci’dha janā santi, sabbe te mama sammukhā; 

Balīyattaṃ’va sattūnaṃ, kathayanti anekaso. 

55 . 

Paccekaraṭṭhasāmīhi, pitubhūpehi tihipi; 

Ekībhūya karitvāna, sattakkhattuṃ mahāhavaṃ. 

56 . 

Sādhetuṃ dukkaraṃ raṭṭhaṃ, bhavate kākinā kathaṃ; 

Sisunā gaṇhituṃ sakkā, khuddarajjo pabhoginā. 

57 . 

Sukaraṃ mūlabhūtassa, tassa rajjassa sādhanaṃ; 

Iti duccintaṃtaṃ tuyhaṃ, dūre tabbamidaṃ’’iti. 

58 . 

Kaṇṇe tatthasalākāyo, pavesentā’va nekaso; 

Mahantattaṃ kathente’vaṃ, bahudhā paramaṇḍale. 

59 . 

Ajānanaṃ yathābhūtaṃ, vadantānaṃ kubuddhinaṃ; 

Sabbametaṃ vaco jātu, saddhātabbaṃ siyā na hi. 

60 . 

Lesenekena gantvāna, khippaṃ’va paramaṇḍalaṃ; 

Sarūpaṃ tattha ussāmi, ahameveti cintayi. 

61 . 

Yadi me pītubhūpālo, viññāyetaṃ vitakkitaṃ; 

Abhijātassa puttassa, vaṃsajotikarassa me. 

62 . 

Gatassa satthu visaya-manatthopi siyā iti; 

Anukampādhiyā mayhaṃ, gamanaṃ vārayissati. 

63 . 

Manorathassa saṃsiddhi, sabbathā mena hessati; 

Tasmā niguḷarūpena, gamanaṃ bhaddakaṃ iti. 

64 . 

Laddhāna rattiyama thekadinaṃ khaṇaññū, 

So tādisaṃ khaṇamakhīṇatarorūpāyo; 

Jānāti no sakapitāgamanaṃ tathātaṃ, 

Gehā’bhinikkhamitathā caturo kumāro. 

Sujanappasādasaṃvegatthāya kate mahāvaṃse 

Paramaṇḍalābhigamano nāma 

Dvisaṭṭhimo paricchedo. 

Tisaṭṭhima pariccheda 

Senāpativadho 

1 . 

Nijāyudhadutiyassa , nikkhamantassa tassa hi; 

Taṃ khaṇaṃ purato ko’pi, saṅkhasaddo samuggato. 

2 . 

Tato nekanimittaññū, kumāro taṃ suṇi tva so; 

Nipphajjissati saṅkappo, khippaṃ yeveti modavā. 

3 . 

Tattha tattha niyuttānaṃ, rakkhakānamajānataṃ; 

Nikkhamitvā purāvīta-bhayo sīhaparakkamo. 

4 . 

Vegena maggaṃ gantvāna, pañcagāvutamattakaṃ; 

Badalatthalagāmassa, padesenāti dūrake. 

5 . 

Gāma mekamupāgañci, piliṃ vatthūti saññitaṃ; 

Janānaṃ sannipātāya, nijānaṃ so katāvadhi. 

6 . 

Nijāgamanato pubbaṃ, paṭimagge nisīdituṃ; 

Paṭiladdhaniyogānaṃ, yeci devāgate tadā. 

7 . 

Tahiṃ ṭhite so passitvā, ettakā kinnu āgatā; 

Iti pucchi kumārotha, tepi taṃ ida mabravuṃ. 

8 . 

Lokappavattiṃ sakalaṃ, jānantenāpi sāminā; 

Kimeva muccate maccu-bhayaṃ kesaṃ na vijjati. 

9 . 

Bālātānugato sāmi, ṭhito vayasi īdise; 

Ajjāpi hi mukhe tuyhaṃ, khīragandho pavāyati. 

10 . 

Na hevatthi visuṃ vitta-jātaṃ saṅgahitaṃ tava; 

Tadaññā copakaraṇa-sāmaggī neva vijjate. 

11 . 

Ciramparicitattehi, daḷhaṃ sāruḷabhattihi; 

Vinā’mhehi visuṃ kevā’nugantāro janātuvaṃ. 

12 . 

Kiñcāgatānamamhākaṃ, pitā tuyhaṃ narissaro; 

Kāressati idaṃ nāma, sabbathā neva ñāyate. 

13 . 

Amhākamantarāmagge , saṅkho nāma camūpati; 

Mahabbalo mahāvīro, rajjasīmaṃ tamāvasaṃ. 

14 . 

Paccatthite ṭhapetvaññe, ete katipayā mayaṃ; 

Aññamaññamhi niyata-māsaṅkī hadayā bhusaṃ. 

15 . 

Aruṇuggamavelā ca, samāsannatarādhunā; 

Iti bhītiṃ pakāsesuṃ, paccekaṃ hadayassitaṃ. 

16 . 

Nisamma tesaṃ vacanaṃ, vidhāya madhuraṃ sitaṃ; 

Vītasaṅko kumāro so, mukhāne’saṃ vilokiya. 

17 . 

Caritvāpi mayā saddhi-mete’ho kālamettakaṃ; 

Na jāniṃsu mamaṃ sabbe, yesañhi bhayamidisaṃ. 

18 . 

Iti vatvā bhayaṃ tesaṃ, vinodetu mupaṭṭhitaṃ; 

Sīhanādaṃ tadā’kāsi, mahantaṃ sīhavikkamo. 

19 . 

Tiṭṭhantu mānusā sabbe, mayi hatthagatāyudhe; 

Sakko devānamindopi, kupito kiṃ karissati. 

20 . 

Bāloti maṃ cintaya taṃ, jātā vo kumatīdisī; 

Parikkhīyati te jāṇā, navayo’ti na kiṃ sutaṃ. 

21 . 

Ajjeva kātumekena, kammunā cintitena me; 

Sadesapara desaṭṭhā, bhayabhattī yathāmayi. 

22 . 

Karissanti yathā vedaṃ, bhayaṃ tumhe jahissatha; 

Tathā rattiyametāya, vibhātāmaya khaṇena me. 

23 . 

Unnate dassayissāmi, buddhi sāhasavikkame; 

Anudhāvati maṃ tāta, setehi yadi vo bhayaṃ. 

24 . 

Purato hotha tumhehi, vatvā te gahitāyudho; 

Sāhasekaraso vīro, tamhā nikkhamma gāmato. 

25 . 

Udayā’calasīsaṭṭhaṃ, jetumādiccamaṇḍalaṃ; 

Aparaṃ ravi bimbaṃva, pacchimā sā mukhoditaṃ. 

26 . 

Tejasā pasarantena, janānaṃ pavikāsayaṃ; 

Netambujavanaṃ pāto, badalatthalimāgami. 

27 . 

Jaghasaṅkhassarenā’tha, senā nātho pabujjhiya; 

Sañjātasambhamo ñatvā, rājaputtamupāgataṃ. 

28 . 

Saddhiṃ balena mahatā, padhuggammakatādaro; 

Paṇāmamucitaṃ kattu-mānato vasudhātale. 

29 . 

Amhākamesajīvanto, kiṃ nāmatthaṃ karissati; 

Māretabbo’dhuneveti, passante samukhaṃ bhaṭe. 

30 . 

Nevā’diṭṭhāparādhassa, maraṇaṃ puriso citaṃ; 

Vadho virodhe sakkā’ti, iṅgitena nivāriya. 

31 . 

Senāpatissa so hatthaṃ, gahetvā sīhasannibho; 

Bhāsanto madhuraṃ vācaṃ, tassevā’gañchi mandiraṃ. 

32 . 

Athassa gamanaṃ rañño, bhavitabbamajānatā; 

Sarūpaṃ yāva jānāmi, tāvassete sahāgatā. 

33 . 

Yathā na sahitā honti, ṭhapetabbā visuṃ visuṃ; 

Kumāro’va mamāgāre, vasatū’ti vicintiya. 

34 . 

Tathā senāpati katvā, vañcetuṃ taṃ mahāmatiṃ; 

Dassetvā’ti thīsakkāraṃ, rañño dūte sa pesayi. 

35 . 

Kumāro’tha viditvāna, tena taṃ vañcanaṃ kataṃ; 

Kattabbametthā’katvāha, mudāsīno bhave yadi. 

36 . 

Icchitatthassa nipphatti, na me jātu bhavissati; 

Ayaṃ tāvā’dhunāvassaṃ, māretabboti cintiya. 

37 . 

Sahāgataṃ payojetvā, ghātāpayi camūpatiṃ; 

Hato senādhinātho’ti, mahantaṃ khubhitaṃ ahu. 

38 . 

Senānāthabhaṭo eko, sutvā senāpatiṃ hataṃ; 

Māraṇaṃ sāmino mayhaṃ, kiṃ nimittamīti bravi. 

39 . 

Nettiṃ sapāṇī sahasā, kumāraṃ ṭhitamekakaṃ; 

Abhidāvi sasāmissa, paricattattajīvino. 

40 . 

Kumārassa mukhaṃ disvā, vedhamāno bhayena so; 

Pure ṭhātumasakkonto, pādamūle tato sayi. 

41 . 

Gaṇhathe’tantivacanā-kumārassa puretaraṃ; 

Tasseveko sahacaro, bhaṭametaṃ vighātayi. 

42 . 

Niyogaṃ me vinā tena, kataṃ kammaṃ na yujjati; 

Iti daṇḍanametassa, kārāpesiyathocitaṃ. 

43 . 

Atha taṃ kālayambhūta-saṅkhobhamatibhiṃsanaṃ; 

Bhamukkhipanamattena, rājaputto samaṃ nayi. 

44 . 

Vīro yasodharadhano dhitimā kumāro; 

Vīropakāracaturo varakittisāro; 

Senindasañcitamanappadhanaṃ bhaṭānaṃ; 

Sabbaṃ visajjayi yathāruciyā gahetuṃ. 

Sujanappasādasaṃvegatthāya kate mahāvaṃse 

Senāpativadho nāma 

Tisaṭṭhimo paricchedo. 


