 

Namo tassa bhagavato arahato sammāsambuddhassa 

Naradakkhadīpanī 

Pālito yeva saddhammo, 

Pālitena varena ca; 

Pālite suṭṭhu yaṃ sīlaṃ, 

Pālitaṃ dhamma-sundaraṃ. 

Sammā āraddhaṃ sabba-sampattīnaṃ, 

Mūlaṃ hotīti daṭṭhabbaṃ. 

Vīriyārabbho bhikkhave, 

Mahato atthāya saṃvattatīti. 

Tasmā vīriyameva kattabbaṃ, 

Vīriyavato hi acintitaṃpi hoti. 

Yathā hi tacchakānaṃ suttaṃ, 

Pamāṇaṃ hoti; 

Eva metampi viññūnaṃ. 

Suvijāno bhavaṃ hoti, 

Dubbijāno parābhavo; 

Dhammakāmo bhavaṃ hoti, 

Dhammadessī parābhavo. 

Ayaṃ dhammatāti ayaṃ sabhāvo, 

Ayaṃ niyāmoti vuttaṃ hoti. 

Ye dhammā hetupabhavā, 

Tesaṃ hetuṃ tathāgato. 

Ratanattayaṃ , santataṃ, ahaṃ vandāmi; 

Ācariyaṃ, so ahaṃ, niccaṃ namāmi; 

‘‘Hotu sabbaṃ, maṅgalaṃ, mamaṃ sabbadhi’’. 

Naradakkhadīpanī 

Namo tassa bhagavato arahato sammāsambuddhassa 

Paṇāma 

Naradakkhadīpakassa, 

Namo samantacakkhuno; 

Saṃsārā vippamuttassa, 

Saṃsārā vippamuttassa, 

Sa-saddhammassa saṅghino. 

Matthanā 

2 . 

Pālitehi varuttamaṃ, 

Pālitaṃ sīla-pāramiṃ; 

Pāletu varasambuddho, 

Pālitaṃ gantha-kāraṇaṃ. 

Āsīsa 

3 . 

Bahussuto ca medhāvī, 

Sīlesuca samāhito; 

Cetosamathānuyutto, 

Api muddhani tiṭṭhatu. 

Abhiyācaka 

4 . 

Dhamma-saṅghaṃ vanditvāna, 

Sabba-lokassa nāyakaṃ; 

Yācito tikakrapa-therena, 

Māṇavena ca dhīmatā. 

5 . 

Uttānameva saṅkhepaṃ, 

Nānā-sattha-sudhāritaṃ; 

Nara-dakkhaṃ likhissami, 

Passantu dhīra-māmakā. 

6 . 

Kosajjaṃ bhayato disvā, 

Vīriyañjāpi khemato; 

Āraddhavīriyā hotha; 

Esā buddhānusāsanī. 

7 . 

Vīriyavā kho bhikkhave ariyasāvako, 

Akusalaṃ pajahati, kusalaṃ bhāveti; 

Sāvajjaṃ pajahati, anavajjaṃ bhāveti, 

Suddhamattānaṃ pariharatīti. 

Vīriyavato kiṃ nāma kammaṃ na sijjhati; 

Purisakāro nāma na nassati, 

Sukhe patiṭṭhāpetīti jānāmi. 

8 . 

Yathā khittaṃ nabhe leḍḍu, 

Dhuvaṃ patati bhūmiyaṃ; 

Tatheva buddha-seṭṭhānaṃ, 

Vacanaṃ dhuva-sassataṃ. 

9 . 

A-dvejjhavacanā buddhā, 

A-moghavacanā jinā. 

10 . 

Sussusā labhate paññaṃ, 

Uṭṭhātā vindate dhanaṃ; 

Tasmā pāḷiṃ guruṃ katvā, 

Imaṃ passāhi sobhaṇaṃ. 

11 . 

Sussusā suta-buddhinī, 

Sutaṃ paññāya vaḍḍhanaṃ; 

Paññāya atthaṃ jānāti, 

Ñāto attho sukhāvaho. 

12 . 

Satataṃjjhāyanaṃ vāda, 

Para-tantavalokanaṃ; 

Sabbijjācera-sevāca, 

Buddhi-mati-karo guṇo. 

13 . 

Ati-dīghova nīgho hi, 

Kusīto hīna-vīriyo; 

Tasmā vīriyaṃ katvāna, 

Vijjaṃ esantu sādhavo. 

14 . 

Suporiso tāva sippaṃ, 

Uggaṇheyya paraṃ dhanaṃ; 

Gaveseyya tato mantaṃ, 

Katheyya sacca-bhāsitaṃ. 

15 . 

Pathamaṃ na parājaye sippaṃ, 

Dutīyaṃ na parājaye dhanaṃ; 

Tatīyaṃ na parājaye dhanaṃ, 

Catutthamatthaṃ kiṃ karissati. 

16 . 

Sobhanti a-milātāni, 

Pupphāniva pilandhituṃ; 

Tathā sobhanti dārakā, 

Yobbaneyeva sikkhituṃ. 

17 . 

Tasmā have guṇādhāraṃ, 

Paññā-vaḍḍhanamuttamaṃ; 

Sikkheyya matimā poso, 

Patthento hitamattano. 

18 . 

Alaṃ vāyamituṃ sippe, 

Attha-kāmena jantunā; 

Kataṃ vijaññā vijjādi, 

Vayo te mā upajjhagā. 

19 . 

Vijjaṃ sikkhe, care sīlaṃ, 

Dhīrena saha saṃvase; 

Dhanācaye, kare kammaṃ, 

Piyaṃ vācañca saṃvade. 

20 . 

Na tveva supituṃ hoti, 

Ratti nakkhatta-mālinī; 

Paṭijaggitumevesā, 

Ratti hoti vijānataṃ. 

21 . 

Uṭṭhāhatha nisīdatha, 

Ko attho supitena vo; 

Sādhu kho sippa-vijjāhvā, 

Vijjaṃ sikkhatha santataṃ. 

22 . 

Ārabbhatha sadā puttā, 

Bahussutaṃ gavesituṃ; 

Yasmā loke sippavantā, 

Sabbā-disāsu pākaṭā. 

23 . 

Sakyarūpaṃ pure santaṃ, 

Mayā sippaṃ na sikkhitaṃ; 

Kicchā vutti a-sippassa, 

Iti pacchā nutappati. 

24 . 

Lokatthaṃ loka-kammantaṃ, 

Icchanto pariyesituṃ; 

Niccameva vīriyañca, 

Atthaṃ mantañja cintaye. 

25 . 

Dhanavā guṇavā loke, 

Sabbā-disāya pākaṭo; 

Sīlavā paññavā macco, 

Sabba-lokehi pūjito. 

26 . 

Sajīvati yaso yassa, 

Kitti yassa sajīvati; 

Yasa-kitti vihīnassa, 

Jīvantopi matopamā. 

27 . 

Saddhīdha vittaṃ purisassa seṭṭhaṃ, 

Dhammo suciṇṇo sukhamāvahāti; 

Saccaṃ have sādutaraṃ rasānaṃ, 

Paññājīviṃ jīvitamāhu seṭṭhanti. 

28 . 

Satimato sadā bhaddaṃ, 

Satimā sukhamedhati; 

Satimato suve seyyo, 

Verā ca parimuccati. 

29 . 

Mā vo khaṇaṃ virādhetha, 

Khaṇātītā hi socare; 

Sadatthe vāyameyyātha, 

Khaṇo vo paṭipādito. 

30 . 

Yathicchitaṃ na pappoti, 

A-phiyo nāvikoṇṇave; 

Tathevāvīriyopettha, 

Tasmārabheyya sāsanaṃ. 

31 . 

Vāyametheva puriso, 

Yāva atthassa nipphadā; 

Nipphannasobhaṇo attho, 

Khantā bhiyyo na vijjati. 

32 . 

Sameva ñāṇa-vāyāme, 

Sukhāvaho su-maṅgalo; 

Ñunedhike tathā no hi, 

Dvayena sādhu sampadā. 

33 . 

Kāya-kammāni sijjhanti, 

Vacī-kammāni vīriyaṃ; 

Na hi kiccāni cintāhi, 

Kareyyāthīdha vāyamaṃ. 

34 . 

Paṭikacceva kareyya, 

Taṃ jaññā hitamattano; 

Na sākaṭikacintāya, 

Mandā dhīro parakkame. 

35 . 

Thirena saka-kammena, 

Vaḍḍhatiyeva saṃ phalaṃ; 

A-thirena alasena, 

Kara-kammaṃ phalañca no. 

36 . 

Āsīsetheva puriso, 

Na nibbindeyya paṇḍito; 

Passāmi vohaṃ attānaṃ, 

Yathā icchiṃ tathā ahu. 

37 . 

Aṇaṇo ñātīnaṃ hoti, 

Devānaṃ pitunañca so; 

Karaṃ purisa-kiccāni, 

Na ca pacchānutappati. 

38 . 

Hiyyoti hiyyati poso, 

Karissāmi pareti yo; 

Ajja kattabba kammaṃ sve, 

So tato parihāyati. 

39 . 

So a-ppamatto a-kuddho, 

Tāta kiccāni kāraya; 

Vāyāmassu sa-kiccesu, 

Nālaso vindate sukhaṃ. 

40 . 

Hīna-jaccopi ce hoti, 

Uṭṭhātā dhitimā naro; 

Ācāra-sīla-sampanno, 

Nise aggīva bhāsati. 

41 . 

Yo pubbe karaṇīyāni, 

Pacchā so kātumicchati; 

Varuṇakaṭṭhabhañjova, 

Sa pacchā anutappati. 

42 . 

Uṭṭhānakālamhi anuṭṭhahāno, 

Yuvā balī ālasiyaṃ upeto; 

A-puṇṇasaṅkappamano kusīto, 

Paññāya maggaṃ alaso na vindati. 

43 . 

Dummedho puriso loke, 

Kusīto hīna-vīriyo; 

Appassuto anācāro, 

Parihāyati vuḍḍhiyā. 

44 . 

Appassutāyaṃ puriso, 

Balībaddova jīrati; 

Maṃsāni tassa vaḍḍhanti, 

Paññā tassa na vaḍḍhati. 

45 . 

Yassa manussa-bhūtassa, 

Natthi bhogā ca sippakaṃ; 

Kiṃphalaṃ tassa mānussaṃ, 

Dvipādaṭṭho hi so migo. 

46 . 

Yo ca vassasataṃ jīve, 

Kusīto hīna-vīriyo; 

Ekāhaṃ jīvitaṃ seyyo, 

Vīriyārabbhato daḷaṃ. 

47 . 

Yo ca dhamma-vibhaṅgaññū, 

Kāluṭṭhāyī a-tandito; 

Anuṭṭhahati kālena, 

Phalaṃ tassa samijjhati. 

48 . 

A-caritvā brahmacariyaṃ, 

A-laddhā yobbane dhanaṃ; 

Jiṇṇakoñcāva jhāyanti, 

Khīṇamaccheva pallale. 

49 . 

A-caritvā brahmacariyaṃ, 

A-laddhā yobbane dhanaṃ; 

Sentti cāpātikhīṇāva, 

Purāṇāni anutthunaṃ. 

50 . 

Appakenāpi medhāvī, 

Pābhatena vicakkhaṇo; 

Samuṭṭhāpeti attānaṃ, 

Aṇuṃ aggiṃva sandhamaṃ. 

51 . 

Vāyāmetheva puriso, 

Na nibbindeyya paṇḍito; 

Vāyāmassa phalaṃ passa, 

Bhuttā ambā anītihaṃ. 

52 . 

Anuṭṭhahaṃ a-vāyāmaṃ, 

Sukhaṃ yatrādhi gacchati; 

Suvira tattha gacchāhi, 

Mañca tattheva pāpaya. 

53 . 

Yatthālaso anuṭṭhātā, 

Accantaṃ sukhamedhati; 

Suvira tattha gacchāhi, 

Mañca ttattheva pāpaya. 

54 . 

Adhippāya-phalaṃ loke, 

Dhītimanttassa sijjhati; 

Vīriyameva kattabbaṃ, 

Etaṃ buddhehi vaṇṇitaṃ. 

Paññā-niddesa 

55 . 

Paññaṃ pathamamesehi, 

Paññā-balaṃ bahuttamaṃ; 

Kula-putta balaṃ paññā, 

Kiṃhināma na sādhyati. 

56 . 

Aneka-saṃsayucchedi , 

Parokkhatthassa dassakaṃ; 

Sabbassa locanaṃ satthaṃ, 

Yassa natthyandhameva so. 

57 . 

Paññā sutaṃ vinicchindi, 

Kitti-siloka-vaḍḍhanī; 

Paññāsahito naro idha, 

Api sukhānivindati. 

58 . 

Sabbaññubuddha-pacceka , 

Catusacca-sutā iti; 

Catu-buddhesu ekova, 

Bahussuto naro bhave. 

59 . 

Lekhacheko vācacheko, 

Ganthacheko suvācako; 

Vidhāyakacheko sūro, 

Niddukkhova sakammani. 

60 . 

Paññā hi seṭṭhā kusalā vadanti, 

Nakkhatta-rājāriva tārakānaṃ; 

Sīlaṃ sirīcāpi satañca dhammo, 

Anvāyikā paññāvato bhavanti. 

61 . 

Sevetha buddhe nipuṇe bahussutte, 

Uggāhako ca paripucchako; 

Suṇeyya sakkaccaṃ subhāsitāni, 

Evaṃ karo paññavā hoti macco. 

62 . 

Vayena yasa-pucchāhi, 

Tiṭṭha-vāsena yoniso; 

Sākacchā snehasaṃsevā, 

Patirūpa-vāsenaca. 

63 . 

Etāni aṭṭhaṭhānāni, 

Buddhi-visada-kāraṇā; 

Yesaṃ etāni sambhonti, 

Tesaṃ buddhi pabhijjati. 

64 . Cattārome bhikkhave dhammā paññāvuddhiyā saṃvattanti. Katame cattāro. Sappurisasaṃsevo saddhammasavanaṃ yoniso manasikāro dhammānudhamma-paṭipatti. Ime kho bhikkhave cattāro dhammā paññā-vuddhiyā saṃvattantītti. 

65 . 

Cakkhupasāda-sampanno , 

Acchimantañca passati; 

Andhaṃ kāṇaṃ su-passantaṃ, 

Andho sabbaṃ na passati. 

66 . 

Passatti passo passantaṃ, 

A-passantañca passati; 

A-passanto a-passantaṃ, 

Passantañca na passati. 

67 . 

Pākaṭaṃ a-paṭicchannaṃ, 

Rūpaṃ pasāda-cakkhunā; 

Nāññaṃ passatti sabbaṃpi, 

Tathato ñāṇa-cakkhunā. 

68 . 

Sujanāsujanā sabbe, 

Guṇenāpi vivekino; 

Vivekaṃ na samāyanti, 

A-vivekījanantike. 

69 . 

Yo ca uppatitaṃ atthaṃ, 

Na khippamanubujjhati; 

A-mittavasamanveti, 

Pacchā ca anutappati. 

70 . 

Evaṃ mahiddhikā paññā, 

Nipuṇā sādhucintinī; 

Diṭṭhadhamma-hitatthāya, 

Samparāya-sukhāya vā. 

71 . 

Taṃ balānaṃ balaṃ seṭṭha, 

Agga paññābalaṃ balaṃ; 

Paññābalenupatthaddho, 

Etthaṃ vindati paṇḍitto. 

72 . 

Yena ñāṇena bujjhanti, 

Ariyā kata-kiccataṃ; 

Taṃ ñāṇa-ratanaṃ laddhaṃ, 

Vāyāmetha jinorasā. 

73 . 

Paññāratanamālassa , 

Na ciraṃ vattate bhavo; 

Khippaṃ dasseti amataṃ, 

Na ca so rocate bhave. 

74 . 

Pamādamanuyuñjanti , 

Bālā dummedhino janā; 

Appamādañca medhāvī, 

Dhanaṃ seṭṭhaṃva rakkhati. 

75 . 

Dhana-puñña-dhī-lābhena , 

Kālaṃ khiyyati paṇḍito; 

Kīḷanena ca dummedho, 

Niddāya kalahena vā. 

76 . 

Pamādaṃ appamādena, 

Yadā nūdati paṇḍito; 

Paññāpāsāda-māruyha, 

A-soko sokiniṃ pajaṃ, 

Pabbataṭṭhova bhūmaṭṭhe, 

Dhīro bāle avekkhati. 

77 . 

Natti attasamaṃ pemaṃ, 

Natthi dhaññasamaṃ dhanaṃ; 

Natthi paññāsamā ābhā, 

Vuṭṭhi ve paramā sarā. 

78 . 

Diṭṭhe dhamme ca yo attho, 

Yo cattho samparāyiko; 

Atthābhisamayā dhīro, 

Paṇḍitoti pavuccati. 

79 . 

Na tena paṇḍito hoti, 

Yāvatā bahu bhāsati; 

Khemī a-verī a-bhayo, 

Paṇḍitotti pavuccati. 

80 . 

Yamhi saccañca dhammo ca, 

A-hiṃsā saṃyamo damo; 

Sa ve vantamalo dhīro, 

Thero iti pavuccatti. 

81 . 

Saka-guṇaṃ saka-dosaṃ, 

Yo jānāti sapaṇḍito; 

Para-guṇaṃ para-dosaṃ, 

Yo jānāti sapaṇḍito. 

82 . 

Sati-vīriya-paññāya , 

Yo karoti iriyāpathe; 

So paṇḍito have bhave, 

Ubhayattha-pariggaho. 

83 . 

Kataññū vijjā-sampanno, 

Jātimā dhanavā have; 

So vicāraṇa-sīlo ca, 

Niddukkho paṇḍito bhave. 

Sabbe kammassakā sattā, 

Kammaṃ satte vibhajjati. 

84 . 

Yo passati paccakkhatthaṃ, 

Yo ca saṃsāratthaṃ tesu; 

Pacchimova pūjanīyo, 

Ubhayattha-sudiṭṭhattā. 

85 . 

Appena anavajjena, 

Santuṭṭho sulabhena ca; 

Mattaññū subharo hutvā, 

Careyya paṇḍito naro. 

86 . 

Attānameva pathamaṃ, 

Patirūpe nivesaye; 

Athaññamanusāseyya, 

Na kilisseyya paṇḍito. 

87 . 

Uttama-parisāya ve, 

Utttamaṃ vācamuttamo; 

Bhaṇeyyākhepa-vitthāraṃ, 

Sā anagghyā lokattaye. 

88 . 

Paṇḍitassa subhāsittaṃ, 

Paṇḍitova sujāniyā; 

Dummedho taṃ na jānāti, 

Dhīro dhīraṃ mamāyati. 

89 . 

Yena kenaci vaṇṇena, 

Paro labhati rūppanaṃ; 

Attho vācāya ce hoti, 

Taṃ na bhāseyya paṇḍito. 

90 . 

Bhuñjanatthaṃ kathanatthaṃ, 

Mukhaṃ hotītti no vade; 

Yaṃvā taṃvā mukhāruḷhaṃ, 

Vacanaṃ paṇḍito naro. 

91 . 

Para-sattitto sa-sattiṃ, 

Dujjāno hi naro mite; 

Ce jāne saka-sattiṃca, 

Kā kathā para-sattiyā. 

92 . 

Katta-guṇaṃ paresaṃ yo, 

Paṭikaroti paṇḍito; 

Jānāti so ācikkhati, 

Na bālo guṇa-māmako. 

93 . 

Pabhūtaṃ neva kātabbaṃ, 

Bhavissaṃ neva cintaye; 

Vattamānena kālena, 

Vicaranti vicakkhaṇā. 

94 . 

Dhammesu sati icchitā, 

Rasesu loṇamicchitaṃ; 

Rāja-kiccesu amaccaṃ, 

Sabba-ṭhānesu paṇḍitaṃ. 

95 . 

Khattiyo seṭṭho jane tasmiṃ, 

Ye gottapaṭisārino; 

Vijjā-caraṇa-sampanno, 

So seṭṭho deva-mānuse. 

96 . 

Sambuddho dvipadaṃ seṭṭho, 

Ājānīyo catuppadaṃ; 

Sussusā seṭṭhā bhariyānaṃ, 

Yo ca puttānamassavo. 

97 . 

Sātthako ca a-sammoho, 

Sappāyo gocaro tathā; 

Cattārimāni sikkheyyuṃ, 

Sampajaññābhivaḍḍhakā. 

98 . 

Paññañca kho a-sussusaṃ, 

Na koci adhigacchati; 

Bahussutaṃ anāgamma, 

Dhammaṭṭhaṃ a-vinibbhajaṃ. 

99 . 

Adhippāyo sudubbodho, 

Yasmā vijjati pāḷiyaṃ; 

Tasmā upaṭṭhahaṃ gaṇhe, 

Garuṃ garumataṃ vidū. 

Cāritta-niddesa 

100 . 

Attā hi attano nātho, 

Ko hi nātho paro siyā; 

Attanā hi sudantena, 

Nāthaṃ labhati dullabhaṃ. 

101 . 

Attānañce piyaṃ jaññā, 

Rakkheyya naṃ surakkhitaṃ; 

Tiṇṇamaññataraṃ yāmaṃ, 

Paṭijaggeyya paṇḍito. 

102 . 

Attanā kurute lakkhiṃ, 

A-lakkhiṃ kurutettanā; 

Na hi lakkhiṃ a-lakkhiṃ vā, 

Añño aññassa kārako. 

103 . 

Na pīḷitā atta-dukkhena dhīrā, 

Sukhapphalaṃ kammaṃ pariccajanti; 

Sammohitāvāpi sukhena mattā, 

Na pāpa-kammañca samācaranti. 

104 . 

Yo neva nindaṃ nappasaṃsaṃ, 

Ādiyati garahaṃ nopi pūjaṃ; 

Sirīca lakkhīca apeti tamhā, 

Āpo suvuṭṭhīva yathā thalamhā. 

105 . 

Sādhu dhammaruci rājā, 

Sādhu paññāṇavā naro; 

Sādhu mittānama-ddubbho, 

Pāpassa a-karaṃ sukhaṃ. 

106 . 

Kalyāṇakārī kalyāṇaṃ, 

Pāpakārī ca pāpakaṃ; 

Yādisaṃ vapatte bījaṃ, 

Tādisaṃ vahate phalaṃ. 

107 . 

Jīvaṃ paññāya rakkheyya, 

Dhanaṃ kammena rakkhaye; 

Evaṃ hyarogo sukhito, 

Porāṇaka-vaco idaṃ. 

108 . 

Anupubbena medhāvī, 

Thokaṃ thokaṃ khaṇe khaṇe; 

Kammāro rajatasseva, 

Niddame malamattano. 

109 . 

Vācānurakkhī manasā susaṃvuto, 

Kāyena ca nākusalaṃ kayirā; 

Etetayo kammapathevisodhaye, 

Ārādhaye maggamisi-ppaveditaṃ. 

110 . 

A-sante nopaseveyya, 

Sante seveyya paṇḍito; 

A-santo nirayaṃ yanti, 

Santo pāpenti suggatiṃ. 

111 . 

A-karontopi ce pāpaṃ, 

Karontaṃ mupasevati; 

Saṅkiyo hoti pāpasmiṃ, 

A-vaṇṇo cassa rūhati. 

112 . 

Saṅghāgato aniṭṭhehi, 

Ambopi madhurapphalo; 

Tittapubbova pā eva, 

Manusso tu sa-jīvako. 

113 . 

Nihīna-sevito poso, 

Nihīyati ca sabbadā; 

Kadāci na ca hāyetha, 

Tulyasevīpi attanā. 

114 . 

Vaṇṇa-gandha-rasopeto , 

Amboyaṃ ahuvā pure; 

Tameva pūjaṃ labhamāno; 

Kenambo kaṭukapphalo. 

115 . 

Pucimanda-parivāro , 

Ambo te dadhivāhana; 

Mūlaṃ mūlena saṃsaṭṭhaṃ, 

Sākhā sākhaṃ nisevare; 

Asātta-sannivāsena, 

Tenambo kaṭukapphalo. 

116 . 

Pāmokkha-bhajanaṃ khippaṃ, 

Attha-kāmo su-vuḍḍhiyaṃ; 

Bhaje uttari attanā, 

Tasmā udeti paṇḍito. 

117 . 

Kāco kañcana-saṃsaggā, 

Dhatte māra-katiṃ jutiṃ; 

Tathā saṃsannidhānena, 

Mūḷho yāti pavīṇataṃ. 

118 . 

Kīṭopi sumano-saṅgā, 

Ārohati sataṃ siro; 

Asmāpi yāti devatvaṃ, 

Mahabbhi suppatiṭṭhito. 

119 . 

Sabbhireva samāsetha, 

Sabbhi kubbetha sandhavaṃ; 

Sataṃ saddhammamaññāya, 

Paññaṃ labhati nāññato. 

120 . 

Sabbhireva samāsetha, 

Sabbhi kubbetha sandhavaṃ; 

Sataṃ saddhammamaññāya, 

Sabba-dukkhā pamuccatti. 

121 . 

Sakiṃdeva kulaputta, 

Sabbhi hoti samāgamo; 

Sā naṃ saṅgati pāleti, 

Nāsabbhi bahu saṅgamo. 

122 . 

Seyyo a-mitto medhāvī, 

Yañce bālānukampako. 

123 . 

Sīlavantaṃ paññavantaṃ, 

Divā nissaya-dāyakaṃ; 

Bahussutaṃ gavesanto, 

Bhajeyya attha-māmako. 

124 . 

Pāpa-mitte vivajjetvā, 

Bhajeyyuttama-puggalaṃ; 

Ovāde cassa tiṭṭheyya, 

Patthento a-calaṃ sukhaṃ. 

125 . 

Na bhaje pāpake mitte, 

Na bhaje purisādhame; 

Bhajetha mittte kalyāṇe, 

Bhajetha purisuttame. 

126 . 

Anavajjaṃ mukhamboja, 

Manavajjā ca bhāratī; 

Alaṅkatāva sobhante, 

Kiṃsu te niralaṅkatā. 

127 . 

Na hi vaṇṇena sampannā, 

Mañjukā piya-dassinā; 

Kharā vācā piyā hoti, 

Asmiṃ loke paramhi ca. 

128 . 

Nanu passasimaṃ kāḷiṃ, 

Dubbaṇṇaṃ tilakāhataṃ; 

Kolilaṃ saṇha-vācena, 

Bahūnaṃ pāṇinaṃ piyaṃ. 

129 . 

Tasmā sakhila-vācāya, 

Manta-bhāṇī anuddhato; 

Atthaṃ dhammañca dīpeti, 

Madhuraṃ tassa bhāsitaṃ. 

130 . 

Tameva vācaṃ bhāseyya, 

Yā sattānaṃ na tāpaye; 

Pare ca na vihiṃseyya, 

Sā ve vācā subhāsitā. 

131 . 

Piyaṃ vācaṃva bhāseyya, 

Yā vācā paṭinanditā; 

Yaṃ anādāya pāpāni; 

Paresaṃ bhāsate piyaṃ. 

132 . 

Saccaṃ ve amatā vācā, 

Esa dhammo sanantano; 

Sacce atthe ca dhamme ca, 

Āhu santo patiṭṭhitā. 

133 . 

Subhāsitañca dhammañca, 

Piyañca saccameva ca; 

Catu-aṅgehi sampannaṃ, 

Vācaṃ bhāseyya paṇḍito. 

134 . 

Manāpameva bhāseyya, 

Nāmanāpaṃ kudācanaṃ; 

Manāpaṃ bhāsamānassa, 

Siddhaṃ piyosadhaṃ bhave. 

135 . 

Yaṃ vadeyya taṃ kareyya, 

Yaṃ na vade na taṃ kare; 

A-karontaṃ bhāsamānaṃ, 

Parijānanti paṇḍitā. 

136 . 

Rahovādaṃ na bhāseyya, 

Na sammukhā khiṇaṃ bhaṇe; 

A-taramānova bhaṇeyya, 

Taramānova no bhaṇe. 

137 . 

Māvoca pharusaṃ kiñci, 

Vuttā paṭivadeyyuṃ taṃ; 

Dukkhā hi sārambhakathā, 

Paṭidaṇḍā phuseyyuṃ taṃ. 

138 . 

Saka-yuttaṃ kare kammaṃ, 

Saka-yuttaṃ vaciṃ bhaṇe; 

A-yuttake dhanaṃ naṭṭhaṃ, 

A-yutte jīvitaṃ khaye. 

139 . 

Ye vuḍḍhamapacāyanti, 

Narā dhammassa dhakāvidā; 

Diṭṭhe dhammeva pāsaṃsā, 

Samparāye ca suggatiṃ. 

140 . 

Porī-kathaṃ-va bhāseyya, 

Yuttā kathā hi pūrino; 

Bhāti-mattañca bhātāti, 

Pitu-mattaṃ pitā iti. 

141 . 

Dānañca piya-vajjañca, 

Attha-cariyā ca yā idha; 

Samānattatā dhammesa, 

Tattha tattha yathārahaṃ. 

142 . 

Sakiṃ vadanti rājāno, 

Sakiṃṃ samaṇa-brāhmaṇā; 

Sakiṃva purisā loke, 

Esadhammo sanantano. 

143 . 

Eka-vācaṃva dvevācaṃ, 

Bhaṇeyya anukampako; 

Taduttari na bhāseyya, 

Dāsovayyassa santike. 

144 . 

Tasseva tena pāpiyo, 

Yo kuddhaṃ paṭikujjhatti; 

Kuddhaṃ a-paṭikujjhanto, 

Saṅgāmaṃ jeti dujjayaṃ. 

145 . 

Ubhinnamatthaṃ carati, 

Attano ca parassa ca; 

Paraṃ saṃkupitaṃ ñatvā, 

Yo sato upasammati. 

Attānaṃ rakkhanto paraṃ rakkhati, 

Paraṃ rakkhanto attānaṃ rakkhati. 

146 . 

Sīla-samādhi-paññānaṃ , 

Khantī padhāna-kāraṇaṃ; 

Sabbepi kusalā dhammā, 

Khantyāyattāva vaḍḍhare. 

147 . 

Khamā-khagga-karetassa , 

Dujjano kiṃ karissati; 

A-tiṇe patito vahni, 

Sayamevūpasammati. 

148 . 

Sussusā savaṇañceva, 

Gahaṇaṃ dhāraṇaṃ tathā; 

Uhāpohatthaviññāṇaṃ, 

Tatva-ññāṇañcadhīguṇaṃ. 

149 . 

Yassete caturo dhammā, 

Atthi posesu paṇḍita; 

Saccaṃ dhammo dhīti cāgo, 

Diṭṭhaṃ so ativattati. 

150 . 

Vejjo purohito mantī, 

Vedaññotra catutthako; 

Pabhāta-kāle daṭṭhabbā, 

Niccaṃ sva-sīrimicchatā. 

151 . 

Mittānaṃ santikaṃ gacche, 

Kāle na rattiyaṃ kisaṃ; 

Ce bahuṃ bhijje cinitvā, 

Taṃ mittesu samākare. 

152 . 

Na paresaṃ vilomāni, 

Na paresaṃ katākataṃ; 

Attanova avekkheyya, 

Katāni a-katāni ca. 

153 . 

Desa-jāti-pubbe-carā , 

Anu-carā jano kare; 

Paresaṃ vedhakaṃ māyaṃ, 

Taṃ jānitvā sakhaṃ kare. 

154 . 

Parittaṃ dārumāruyha, 

Yathā sīde mahaṇṇave; 

Evaṃ kusītamāgamma, 

Sādhu-jīvīpi sīdati; 

Tasmā taṃ parivajjeyya, 

Kusītaṃ hīna-vīriyaṃ. 

155 . 

Alasañca pamādo ca, 

Anuṭṭhānaṃ a-saṃyamo; 

Niddā tandi ca te chidde, 

Sabbaso taṃ vivajjaye. 

156 . 

Cajeyya dummittaṃ bālaṃ, 

Āsīvisaṃva māṇavo; 

Bhañjeyya pāpakaṃ kammaṃ, 

Naḷāgāraṃva kuñjaro. 

157 . 

Na hi aññañña-cittānaṃ, 

Itthīnaṃ purisāna vā; 

Nānāvīkatvā saṃsaggaṃ, 

Tādisaṃ pica nāsmase. 

158 . 

Nāsmase kata-pāpamhi, 

Nāsmase alika-vādine; 

Nāsmate attatthapaññamhi, 

Atta-santepi nāsmate. 

159 . 

Ghatāsanaṃ kuñjaraṃ kaṇha-sappaṃ, 

Muddhā-bhisittaṃ pamadā ca sabbā; 

Ete naro niccasato bhajetha, 

Tesaṃ have dubbidū sabba-bhāvo. 

160 . 

Itthīnaṃ dujjanāna-ñca, 

Vissāso no-pa pajjate; 

Vise siṅgimhi nadiyaṃ, 

Roge rāja-kulamhi ca. 

161 . 

Itthi-dhutto surā-dhutto, 

Akkha-dhutto ca yo naro; 

Laddhaṃ laddhaṃ vināseti, 

Taṃ parābhavato mukhaṃ. 

162 . 

Pāpa-mitto pāpa-sakho, 

Pāpa-ācāra gocaro; 

Asmā lokā paramhā ca, 

Ubhayā dhaṃsate naro. 

163 . 

Maccherena yasaṃ hataṃ, 

Kuppanena guṇo hato; 

Kūṭena nassate saccaṃ, 

Khuddena dhamma-rakkhanaṃ. 

164 . 

Akkha-devī dhanāni ca, 

Vināso hoti āpadā; 

Ṭhiti hatā pamādo ca, 

Dvijaṃ bhikkhuñca nassati. 

165 . 

Pesuññena kulaṃ hataṃ, 

Mānena hitamattano; 

Duccaritena mānuso, 

Daliddāyādaro hato. 

166 . 

A-mānanā yattha siyā, 

Santānaṃpi vimānanā; 

Hīna-sammānanāvāpi, 

Na tattha vasatiṃ vase. 

167 . 

Yatthālaso ca dakkho ca, 

Sūro bhīru ca pūjiyā; 

Na tattha santo vasanti, 

A-visesa-kare nare. 

168 . 

No ce assa sakā-buddhi, 

Vinayo vā su-sikkhito; 

Vane andha-mahiṃsova, 

Careyya bahuko jano. 

169 . 

Phalaṃ ve kadaliṃ hanti, 

Phalaṃ veḷuṃ phalaṃ naḷaṃ; 

Sakkāro kā-purisaṃ hanti, 

Gabbho assatariṃ yathā. 

170 . 

Vajjañca vajjato ñatvā, 

A-vajjañca a-vajjato; 

Sammādiṭṭhi-samādānā, 

Sattā gacchantti suggatiṃ. 

Gharāvāsa-niddesa 

171 . 

Dukkhaṃ gahabbataṃ sādhu, 

Saṃvibhajjañca bhojanaṃ; 

A-hāso attha-lobhesu, 

Attha-byāpatti abyatho. 

172 . 

Yodha sītañca uṇhañca, 

Tiṇā bhiyyo na maññati; 

Karaṃ purisa-kiccāni, 

So sukhā na vihāyati. 

173 . 

Paṇḍito sīla-sampanno, 

Saṇhā ca paṭibhānavā; 

Nivāta-vutti atthaddho, 

Tādiso labhate yasaṃ. 

174 . 

Uṭṭhānako analaso, 

Āpadāsu na vedhati; 

Acchinnavutti medhāvī, 

Tādiso labhate yasaṃ. 

175 . 

Saṅgāhako mitta-karo, 

Vadaññū vītta-maccharo; 

Netā vi-netā anu-netā, 

Tādiso labhate yasaṃ. 

176 . 

Uṭṭhānavako satīmato, 

Suci-kammassa nisammakārino; 

Saññatassa dhamma-jīvino, 

A-ppamattassa yasobhi-vaḍḍhati. 

177 . 

Dveva tāta padākāni, 

Yattha sabbaṃ patiṭṭhitaṃ; 

A-laddhassa ca yo lābho, 

Laddhassa anurakkhaṇā. 

178 . 

Catudhā vibhaje bhoge, 

Paṇḍito gharamāvasaṃ; 

Ekena bhogaṃ bhuñjeyya, 

Dvīhi kammaṃ payojaye; 

Catutthañca nidhāpeyya, 

Āpadāsu bhavissati. 

179 . 

Añjanānaṃ khayaṃ disvā, 

Upacikānañca ācayaṃ; 

Madhūnañca samāhāraṃ, 

Paṇḍitto gharamāvase. 

180 . 

Vibhavaṃ rakkhato laddhaṃ, 

Parihāni na vijjati; 

Ārakkhamhi a-santamhi, 

Laddhaṃ laddhaṃ vinassati. 

181 . 

Paññā natthi dhanaṃ natthi, 

Yassa loke na vindati; 

Putta-dārā na pīyanti, 

Tassa mittaṃ sukhāvahaṃ. 

182 . 

Cattāro ca veditabbā, 

Mittā ceva suhadā ca; 

Upakāro suhadopi, 

Samāna-sukha-dukkho ca; 

Atthakkhāyīnukampako, 

Tathā mitto veditabbo. 

183 . 

Bhogā naṭṭhena jiṇṇena, 

A-mitena ca bhojane; 

Na tiṭṭhanti ciraṃ disvā, 

Taṃ paṇḍito ghare vase. 

184 . 

Ati-sītaṃ ati-uṇhaṃ, 

Ati-sāyamidaṃ ahu; 

Iti vissaṭṭha-kammantte, 

Atthā accenti māṇave. 

185 . 

Na divā suppa-sīlena, 

Rattinaṭṭhānadessinā; 

Niccaṃ mattena soṇḍena, 

Sakkā āvasituṃ gharaṃ. 

186 . 

Hananti bhogā dummedhaṃ, 

No ce pāra-gavesino; 

Bhoga-taṇhāya dummedho, 

Hanti aññeva attanaṃ. 

187 . 

Dujjīvitamajīvimhā , 

Yesaṃ no na dadāmase; 

Vijjamānesu bhogesu, 

Dīpaṃ nā kamha mattano. 

188 . 

Saṭṭhi-vassa-sahassāni , 

Paripuṇṇāni sabbaso; 

Niraye paccamānānaṃ, 

Kadā anto bhavissati. 

189 . 

Natthi anto kuto anto, 

Na anto patidissati; 

Tadā hi pakataṃ pāpaṃ, 

Mama tuyhañce mārisā; 

190 . 

Sohaṃ nūna ito gantā, 

Yoni laddhāna mānusaṃ; 

Vadaññū sīla-sampanno, 

Kāhāmi kusalaṃ bahuṃ. 

191 . 

Mā gijjhe paccaye macco, 

Bahu-dosā hi paccayā; 

Caranto paccaye ñāyā, 

Ubhayatthāpi vaḍḍhati. 

192 . 

A-laddhā vittaṃ tappati, 

Pubbe a-samudānitaṃ; 

Na pubbe dhanamesissaṃ, 

Iti pacchānutappati. 

193 . 

Kūṭavedī pure āsiṃ, 

Pisuṇo piṭṭhi-maṃsiko; 

Caṇḍo ca pharuso cāpi, 

Iti pacchānutappati. 

194 . 

Pāṇātipātī pure āsiṃ, 

Luddo cāpi anariyo; 

Bhūtānaṃ nānukampiyaṃ, 

Iti pacchānutappati. 

195 . 

Bahūsu vata santīsu, 

Anāpādāsu itthisu; 

Para-dāraṃ asevissaṃ, 

Iti pacchānutappati. 

196 . 

Bahumhi tava santamhi, 

Anna-pāne upaṭṭhite; 

Na pubbe adadaṃ dānaṃ, 

Iti pacchānutappati. 

197 . 

Mātaraṃ pitarañcāpi, 

Jiṇṇakaṃ gata-yobbanaṃ; 

Pahu santo na posissaṃ, 

Iti pacchānukappati. 

198 . 

Ācariyamanusatthāraṃ , 

Sabba-kāma-rasāharaṃ; 

Pitaraṃ atimaññissaṃ, 

Iti pacchānutappati. 

199 . 

Samaṇe brāhmaṇe cāpi, 

Sīlavante bahussute; 

Na pubbe payirupāsissaṃ, 

Iti pacchānutappati. 

200 . 

Sādhu hoti tapo ciṇṇo, 

Santo ca payirupāsito; 

Na pubbeva tapociṇṇo, 

Iti pacchānutappati. 

201 . 

Yo ca etāni ṭhānāni, 

Yoniso paṭipajjati; 

Karaṃ purisa-kiccāni, 

Sa pacchā nānutappati. 

202 . 

Na sādhāraṇa-dārassa, 

Na bhuñje sādhumekako; 

Na seve lokāyatikaṃ, 

Netaṃ paññāya vaḍḍhanaṃ. 

203 . 

Sīlavā vatta-sampanno, 

A-ppamatto vicakkhaṇo; 

Nivātta-vutti atthaddho, 

Surato sakhito mudu. 

204 . 

Saṅgahetā ca mittānaṃ, 

Saṃvibhāgī vīdhānavā; 

Tappeyya anna-pānena, 

Sadā samaṇa-brāhmaṇe. 

205 . 

Dhamma-kāmo sutā-dhāro, 

Bhaveyya paripucchako; 

Sakkaccaṃ payirupāseyya, 

Sīlavante bahussutte. 

206 . 

Gharamāvasamānassa , 

Gahaṭṭhassa sakaṃ gharaṃ; 

Khemā vutti siyā evaṃ, 

Evaṃ nu assa saṅgaho. 

207 . 

A-byapajjo siyā evaṃ, 

Sacca-vādī ca māṇavo; 

Asmā lokā paraṃ lokaṃ, 

Evaṃ pecca na socati. 

208 . 

Sukhā matteyyatā loke, 

Atho petteyyatā sukhā; 

Sukhā sāmaññatā loke, 

Atho brahmaññatā sukhā. 

209 . 

Pathavī veḷukaṃ pattaṃ, 

Cakkavāḷaṃ sucipphalaṃ; 

Sineru vammiko khuddo, 

Samuddo pātiko yathā. 

210 . 

Brahmāti mātā-pitaro, 

Pubbācariyāti vuccare; 

Āhuneyyā ca puttānaṃ, 

Pajānamanukampakā. 

211 . 

Tasmā hi ne namaseyya, 

Sakkareyya ca paṇḍito; 

Annena atho pānena, 

Vatthena sayanena ca. 

Sādhujana-niddesa 

212 . 

Kāya-kammaṃ suci tesaṃ, 

Vācā-kammaṃ anāvilaṃ; 

Mano-kammaṃ suci-suddhaṃ, 

Tādisā sujanā narā. 

213 . 

Seṭṭha-vittaṃ sutaṃ paññā, 

Saddhanaṃ sattadhā hotti; 

Saddhā sīlaṃ sutaṃ cāgo, 

Paññā ceva hirottappaṃ. 

214 . 

Saddhammāpi ca satteva, 

Saddhā hirī ca ottappaṃ; 

Bāhussaccaṃ dhiro ceva, 

Sati paññā ca iccevaṃ. 

215 . 

Hirī-ottappa-sampannā , 

Suktka-dhamma-samāhitā; 

Santo sappurisā loke, 

Deva-dhammāti vuccare. 

216 . 

Saddho hirimā ottappī, 

Vīro pañño sa-gāravo; 

Bhabbo āpajjituṃ buddhiṃ, 

Virūḷhiñca vipullataṃ. 

217 . 

Yo ve kataññū kata-vedi dhīro, 

Kalyāṇa-mitto daḷhaa-bhatto ca hoti; 

Dukkhittassa sakkaccaṃ karoti kiccaṃ, 

Tathāvidhaṃ sappurisaṃ vadanti. 

218 . 

Mātā-petti-bharaṃ jantuṃ, 

Kule jeṭṭhāpacāyinaṃ; 

Saṇhaṃ sakhila-sambhāsaṃ, 

Pesuṇeyappahāyinaṃ. 

219 . 

Macchera-vinaye yuttaṃ, 

Saccaṃ kodhābhituṃ naraṃ; 

Taṃ ve devā tāvatiṃsā, 

Āhu sappuriso iti. 

220 . 

A-ppamādena maghavā, 

Devānaṃ seṭṭhataṃ gato; 

A-ppamādaṃ pasaṃsanti, 

Pamādo garahito sadā. 

221 . 

Dānaṃ sīlaṃ pariccāgaṃ, 

Ājjavaṃ maddavaṃ tapaṃ; 

A-kodhaṃ a-vihiṃsañca, 

Khantīca a-virodhanaṃ. 

222 . 

Iccete kusale dhamme, 

Ṭhite passāmi attani; 

Tato me jāyate pīti, 

Somanassañcanappakaṃ. 

223 . 

Nanu teyeva santā no, 

Sāgarā na kulācalā; 

Manaṃpi mariyādaṃ ye, 

Saṃvaṭṭepi jahanti no. 

224 . 

Na puppha-gandho paṭivātameti, 

Na candanaṃ taggara mallikā vā; 

Satañca gandho paṭivātameti, 

Sabbā disā sappuriso pavāyati. 

225 . 

Tepi loka-hitā sattā, 

Sūriyo candimā api; 

Atthaṃ passa gamissanti, 

Niyamo kena laṅghate. 

226 . 

Satthā deva-manussānaṃ, 

Vasī sopi munissaro; 

Gatova nibbutiṃ sabbe, 

Saṅkhārā na hi sassatā. 

227 . 

Kareyya kusalaṃ sabbaṃ, 

Sivaṃ nibbānamāvahaṃ; 

Sareyyaa a-niccaṃ khandhaṃ, 

Nibbidā-ñāṇa-gocaraṃ. 

228 . 

Yātānuyāyī ca bhavāhi māṇava, 

Allañca pāṇiṃ parivajjayassu; 

Mā cassu mittesu kadāci dubbhi, 

Mā ca vasaṃ a-satīnaṃ gaccha. 

229 . 

A-sandhavaṃ nāpi ca diṭṭha-pubbaṃ, 

Yo āsanenāpi nimantayeyya; 

Tasseva atthaṃ puriso kareyya, 

Yātānuyāyītitamāhupaṇḍitā. 

230 . 

Yassekarattipi ghare vaseyya, 

Yatthanna-pānaṃ puriso labheyya; 

Na tassa pāpaṃ manasāpi cinteyya, 

A-dubbha-pāṇi dahate mitta-dubbho. 

Tatīya sādhunara 

231 . 

Yassa rukkhassa chāyāya, 

Nisīdeyya sayeyya vā; 

Na tassa sākhaṃ bhañjeyya, 

Mitta-dubbho hi pāpako. 

Catuttha sādhunara 

232 . 

Puṇṇaṃpi ce maṃ pathaviṃ dhanena, 

Dajjitthiyā puriso sammatāya; 

Saddhā khaṇaṃ atimaññeyya taṃpi, 

Tāsaṃ vasaṃ a-satīnaṃ na gacche. 

233 . 

Evaṃ kho yātaṃ anuyāyī hoti, 

Allañca pāṇiṃ dahate punevaṃ; 

A-satī ca sā so pana mittaṃ-dubbho, 

So dhammiko hohi jahassu a-dhammaṃ. 

Kāyakhamanīya-niddesa 

234 . 

Abhivādana-sīlissa , 

Niccaṃ vuḍḍhāpacāyino; 

Cattāro dhammā vaḍḍhanti, 

Āyu vaṇṇo sukhaṃ balaṃ. 

235 . Pañcime bhikkhave dhammā āyussā, katame pañca. Sappāya-kārī hoti. Sappāyeca mattaṃ jānāti. Pariṇattabhojī ca hoti. Kāla-cārī ca, brahma-cārīca. Ime kho bhikkhave pañca dhammā āyussāti. 

236 . Pañcime bhikkhave dhammā āyussā, katame pañca. Sappāya-kārī hoti. Sappāyeca mattaṃ jānāti. Pariṇatabhojīcahoti. Sīlavāca, kalyāṇa mittoca. Ime kho bhikkhave pañca dhammā āyussāti. 

237 . 

Pañca-sīlaṃ samādāya, 

Samaṃ katvā dine dine; 

Satimā paññavā hutvā, 

Care sabbiriyāpathe. 

238 . Pañcime bhikkhave caṅkame ānisaṃsā, katame pañca, addhānakkhamo hoti. Padhānakkhamo hoti. Appābādho hoti. Asitaṃpītaṃkhāyitaṃsāyitaṃ sammā pariṇāmaṃ gacchati. Caṅkamādhigato samādhi ciraṭṭhitiko hoti. Imekho bhikkhave pañca caṅkame āni saṃsāti. 

239 . 

Parissāvana-dānañca , 

Āvāsa-dānameva ca; 

Gilāna-vatthu-dānañca, 

Dātabbaṃ manujādhipa. 

240 . 

Kātabbaṃ jiṇṇakāvāsaṃ, 

Paṭisaṅkharaṇaṃ tathā; 

Pañca-sīla-samādānaṃ, 

Katvā taṃ sādhu-rakkhitaṃ; 

Uposathopavāso ca, 

Kātabboposathe iti. 

241 . 

Ati-bhottā roga-mūlaṃ, 

Āyukkhayaṃ karoti ve; 

Tasmā taṃ ati-bhuttiṃva, 

Parihareyya paṇḍito. 

242 . 

A-jiṇṇe bhojanaṃ visaṃ, 

Dulladdhe a-vicārake; 

Jiṇṇe su-laddhe vicāre, 

Na vajjaṃ sabba-bhojanaṃ. 

243 . 

Cattāro pañca ālope, 

Ābhutvā udakaṃ pive; 

Alaṃ phāsu-vihārāya; 

Pahitattassa bhikkhuno. 

244 . 

Manujassa sadā satimato, 

Mattaṃ jānato laddha-bhojanaṃ; 

Tanukassa bhavanti vedanā, 

Sanikaṃ jīrati āyu pālayaṃ. 

245 . 

Garūnaṃ aḍḍha-sohiccaṃ, 

Lahūnaṃ nāti-kittiyā; 

Mattā-pamāṇaṃ niddiṭṭhaṃ, 

Sukhaṃ jīrati tāvatā. 

246 . 

Toyābhāve pipāsattā, 

Khaṇā pāṇehi muccate; 

Tasmā sabbāsuvatthāsu, 

Deyyaṃ vāriṃ pipāsaye. 

247 . 

Sītodakaṃ payo khuddaṃ, 

Ghatamekekaso dviso; 

Tisso samaggamatha vā, 

Page pitaṃ yuvattadaṃ. 

248 . 

Annaṃ brahmā rase viṇhu, 

Bhutte ceva mahesaro; 

Evaṃ ñatvātu yo bhuñje, 

Anna-dosaṃ na limpate. 

249 . 

Kattikassantimo bhāgo, 

Yaṃ cādo miga-māsajo; 

Tāvubho yama-dāṭhākhyo, 

Laghvāhārova jīvati. 

250 . 

Satthānukula-cariyā , 

Cittaññāvasavattinā; 

Buddhi-rakkhilitatthena, 

Paripuṇṇaṃ rasāyanaṃ. 

250 . 

A-jātiyā a-jātānaṃ, 

Jātānaṃ vinivattiyā; 

Rogānaṃ yo vidhi diṭṭho, 

Taṃ sukhatthī samācare. 

252 . 

Ārogyaṃ paramā lābhā, 

Santuṭṭhi paramaṃ dhanaṃ; 

Vissāsā paramā ñāti, 

Nibbānaṃ paramaṃ sukhaṃ. 

Pakiṇṇaka-niddesa 

253 . 

Kumudaṃ ko pabodhayi, 

Nātho ravindu paṇḍito; 

Kamalaṃ ko kumudaṃ ko, 

Narapaṃ ko pabodhayi. 

254 . 

Cittena niyyati loko, 

Cittena parikassati; 

Cittassa eka-dhammassa, 

Sabbeva vasamanvagū. 

255 . 

Samaṇo rājānurājā, 

Senāpati mahā-matto; 

Dhammaṭṭho paṇḍito disvā, 

Paccakkhatthaṃ na kāriyā. 

256 . 

Dīpo nava-disaṃ tejo, 

Na heṭṭhā ca tathā sakaṃ; 

Para-vajjaṃ vidū passe, 

Saka-vajjaṃpi passatu. 

257 . 

Sa-phalaṃ paṇḍito loke, 

Sa-kāraṇaṃ vacaṃ bhaṇe; 

A-kāraṇaṃphalaṃ bālo, 

Idaṃ ubhaya-lakkhaṇaṃ. 

258 . 

Tassa vācāya jāneyya, 

Kuṭilaṃ bāla-paṇḍitaṃ; 

Vācā-rūpaṃ mittaṃ kare, 

Vācā-rūpaṃ dhuvaṃ jahe. 

259 . 

Duccintitassa cintā ca, 

Dubbhāsitassa bhāsanā; 

Dukkammassa katañcāti, 

Etaṃ bālassa lakkhaṇaṃ. 

260 . 

Su-cintitassa cintā ca, 

Su-bhāsitassa bhāsanā; 

Su-kammassa katañcāti, 

Etaṃ dhīrassa lakkhaṇaṃ. 

261 . 

A-nayaṃ nayati dummedho, 

A-dhurāyaṃ ni-yuñjati; 

Dunnayo seyyaso hoti, 

Sammā vutto pakuppati; 

Vinayaṃ so na jānāti, 

Sādhu tassa a-dassanaṃ. 

262 . 

Nayaṃ nayati medhāvī, 

A-dhurāyaṃ na yuñjati; 

Su-nayo seyyaso hoti, 

Sammā vutto na kuppati; 

Vinayaṃ so pajānāti, 

Sādhu tena samāgamo. 

263 . 

A-nāyakā vinassanti, 

Nassanti bahu-nāyakā; 

Thī-nāyakā vinassanti, 

Nassanti susu-nāyakā. 

264 . 

Jeṭṭho kammesu nīcānaṃ, 

Jānaṃjānaṃva ācare; 

A-jānevaṃ kare jānaṃ, 

Nīco eti bhayaṃ piyaṃ. 

265 . 

Kammaṃ dujjana-sāruppaṃ, 

Dudhā sujana-sāruppaṃ; 

Dujjanaṃ tesu dukkamme, 

Su-kamme sujanaṃ icche. 

266 . 

Paṇḍito verī bālo ca, 

Dujjayo bāla-verito; 

Paṇḍitaṃ-verī pamādena, 

Na taṃ jayo hi sabbadā. 

267 . 

Guyhassa hi guyhameva sādhu, 

Na hi guyhassa pasatthamāvi-kammaṃ; 

A-nipphannatāya saheyya dhīro, 

Nipphannatthova yathā-sukhaṃ bhaṇeyya. 

268 . 

Guyhamatthaṃ na vivareyya, 

Rakkheyya naṃ yathā nidhiṃ; 

Na hī pātukato sādhu, 

Guyho attho pajānatā. 

269 . 

Thiyā guyhaṃ na saṃseyya, 

A-mittassa ca paṇḍito; 

Yo cāmisena saṃhīro, 

Hadaya-ttheno ca yo naro. 

270 . 

Vivicca bhāseyya divā rahassaṃ, 

Rattiṃ giraṃ nāti-velaṃ pamuñce; 

Upassutikā hi suṇanti mantaṃ, 

Tasmā hi manto khippamupeti bhedaṃ. 

271 . 

Na pakāsati guyhaṃ yo, 

So guyhaṃ paṭiguyhati; 

Bhayesu na jahe kicce, 

Su-mittonucaro bhave. 

272 . 

Karoti dukkaraṃ sādhuṃ, 

Ujuṃ khamati dukkhamaṃ; 

Duddadaṃ sāmaṃ dadāti, 

Yo su-mitto have bhave. 

273 . 

Piya-vācā sadā mitto, 

Piya-vatthuṃ na yācanā; 

Icchāgatena dānena, 

Su-daḷho su-ppiyo have; 

Tadaṅgato ca hīnena, 

A-ppiyo bhijjano bhave. 

274 . 

Dehīti yācane hirī, 

Sirī ca kāya-devatā; 

Palāyanti siricchito, 

Na yāce para-santakaṃ. 

275 . 

Svāno laddhāna nimmaṃsaṃ, 

Aṭṭhiṃ tuṭṭho pamodati; 

Sakantikaṃ migaṃ sīho, 

Hitvā hatthiṃnudhāvati. 

276 . 

Evaṃ chandānurūpena, 

Jano āsīsate phalaṃ; 

Mahā chandā mahantaṃva, 

Hīnaṃva hīna-chandakā. 

277 . 

Nānā-chandā mahārāja, 

Ekāgāre vasāmase; 

Ahaṃ gāma-varaṃ icche, 

Brāhmaṇī ca gavaṃ sataṃ. 

278 . 

Putto ca ājañña-rathaṃ, 

Kaññā ca maṇi-kuṇḍalaṃ; 

Yā cesā puṇṇakā jammī, 

Ujukkhalaṃbhi-kaṅkhati. 

279 . 

Ṭhānaṃ mitte dhane kamme, 

Satussāhe su-labbhitaṃ; 

Taṃ daḷhaṃ dukkaraṃ kare, 

Paññā-sati-samādhinā. 

280 . 

Bhesajje vihite suddha, 

Buddhādi-ratanattaye; 

Pasādamācare niccaṃ, 

Sajjane sa-guṇepi ca. 

281 . 

Rājā raṭṭhena dhātuso, 

Bālo pāpehi dummano, 

Alaṅkārena itthīpi, 

Kāmehi ca na tappati. 

282 . 

Appiccho ca dhutaṅgena, 

Āraddho vīriyena hi; 

Visārado parisāya, 

Pariccāgena dāyako; 

Savanena su-dhammaṃpi, 

Na tappativa paṇḍito. 

283 . 

Jeṭṭhassa sitaṃ hasitaṃ, 

Majjhassa madhurassaraṃ; 

Loke aṃsa-siro-kampaṃ, 

Jammassa apa-hassitaṃ; 

Etesaṃ ati-hassitaṃ, 

Hāso hoti yathākkamaṃ. 

284 . 

Natthi duṭṭhe nayo atthi, 

Na dhammo na su-bhāsitaṃ; 

Nikkamaṃ duṭṭhe yuñjeyya, 

So hi sabbhiṃ na rañjati. 

285 . 

Dullabhaṃ pakatiṃ vācaṃ, 

Dullabho khemako suto; 

Dullabhā sadisī jāyā, 

Dullabho sa-jano piyo. 

286 . 

Dhajo rathassa paññāṇaṃ, 

Dhūmo paññāṇamaggino; 

Rājā raṭṭhassa paññāṇaṃ, 

Bhattā paññāṇamitthiyā. 

287 . 

Dunnāriyā kulaṃ suddhaṃ, 

Putto nassati lālanā; 

Samiddhi a-nayā bandhu, 

Pavāsā madanā hirī. 

288 . 

Mātā pitā ca puttānaṃ, 

Novāde bahu-sāsannaṃ; 

Paṇḍitā mātaro appaṃ, 

Vadeyyuṃ vajja-dīpanaṃ. 

289 . 

Lāḷaye pañcha-vassāni, 

Dasa-vassāni tāḷaye; 

Patte tu soḷase vasse, 

Puttaṃ mittaṃvadācare. 

290 . 

Lālane dhītaraṃ dosā, 

Pālane bahavo guṇā; 

Dhītuyā kiriyaṃ niccaṃ, 

Passantu suṭṭhu mātaro. 

Iti pakiṇṇaka-niddeso nāma 

Sattamā paricchedo. 

Sīla-niddesa 

291 . 

Pamādaṃ bhayato disvā, 

A-ppamādañca khemato; 

Bhāvetha aṭṭhaṅgikaṃ maggaṃ, 

Esā buddhānusāsanī. 

292 . 

Hīnena brahma-cariyena, 

Khattiye upapajjati; 

Majjhimena ca devattaṃ, 

Uttamena vi-sujjhati. 

Ka . 

Nagare bandhumatiyā, 

Bandhumā nāma khattiyo; 

Divase puṇṇamāya so, 

Upagacchi uposathaṃ. 

Kha . 

Ahaṃ tena samayena, 

Gumbha-dāsī ahaṃ tahiṃ; 

Disvā sa-rājakaṃ senaṃ, 

Evāhaṃ cintayiṃ tadā. 

Ga . 

Rājāpi rajjaṃ chaṭṭetvā, 

Upagacchi uposathaṃ; 

Sa-phalaṃ nūna taṃ kammaṃ, 

Jana-kāyo pamodito. 

Gha . 

Yoniso paccavekkhitvā, 

Duggaccañca daliddataṃ; 

Mānasaṃ sampahaṃsitvā, 

Upagacchimu posathaṃ. 

Ṅa . 

Ahaṃ uposathaṃ katvā, 

Sammā-sambuddhasāsane; 

Tena kammena su-katena, 

Tāvatiṃsaṃ agacchahaṃ. 

Ca . 

Tattha me su-kataṃ byamhaṃ, 

Ubbha-yojanamuggataṃ; 

Kūṭāgāra-varūpetaṃ, 

Mahāsanasu-bhūsitaṃ. 

Cha . 

Accharā sata-sahassā, 

Upatiṭṭhanti maṃ sadā; 

Aññe deve atikkamma, 

Atirocāmi sabbadā. 

Ja . 

Catusaṭṭhi-deva-rājūnaṃ , 

Mahesittamakārayiṃ; 

Tesaṭṭhi-cakkavattinaṃ, 

Mahesittamakārayiṃ. 

Jha . 

Suvaṇṇa-vaṇā hutvāna, 

Bhavesu saṃsarāmahaṃ; 

Sabbattha pavarā homi, 

Uposathassidaṃ phalaṃ. 

Ña . 

Hatthi-yānaṃ assa-yānaṃ, 

Ratha-yānañca sivikaṃ; 

Labhāmi sabbametampi, 

Uposathassidaṃ phalaṃ. 

Ṭa . 

Soṇṇa-mayaṃ rūpi-mayaṃ, 

Athopi phalikā-mayaṃ; 

Lohitaṅga-mayañceva, 

Sabbaṃ paṭilabhāmahaṃ. 

Ṭha . 

Koseyya-kambaliyāni , 

Khoma-kappāsikāni ca; 

Mahagghāni ca vatthāni, 

Sabbaṃ paṭilabhāmahaṃ. 

Ḍa . 

Annaṃ pānaṃ khādanīyaṃ, 

Vatthaṃ senāsanāni ca; 

Sabbametaṃ paṭilabhe, 

Uposathassidaṃ phalaṃ. 

Ḍha . 

Vara-gandhañca mālañca, 

Cuṇṇakañcha vilepanaṃ; 

Sabbametaṃ paṭilabhe, 

Uposathassidaṃ phalaṃ. 

Ṇa . 

Kūṭāgārañca pāsādaṃ, 

Maṇḍapaṃ hammiyaṃ guhaṃ; 

Sabbametaṃ paṭilabhe, 

Uposathassidaṃ phalaṃ. 

Ta . 

Jātiyā satta-vassāhaṃ, 

Pabbajiṃ ana-gāriyaṃ; 

Aḍḍha-māse a-sappatte, 

Ara hattaṃ apāpuṇiṃ. 

Tha . 

Kilesā jhāpitā mayhaṃ, 

Bhavā sabbe samūhatā; 

Sabbāsava-parikkhīṇā, 

Natthi dāni puna-bbhavo. 

Da . 

Eka-navutito kappe, 

Yaṃ kammamakariṃ tadā; 

Duggatiṃ nābhijānāmi, 

Uposathassidaṃ phalaṃ. 

Dha . 

Svāgataṃ vata me āsi, 

Mama buddhassa santike; 

Tisso vijjā anu-pattā, 

Kataṃ buddhassa sāsanaṃ. 

Na . 

Paṭisambhidā catasso, 

Vimokāpi ca aṭṭhime; 

Chaḷābhiññā sacchikatā, 

Kataṃ buddhassa sāsanaṃ. 

293 . 

Ñātīnañca piyo hoti, 

Mittesu ca virocati; 

Kāyassa bhedā su-gatiṃ, 

Upapajjati sīlavā. 

294 . 

Nibbānaṃ patthayantena samādinnaṃ, 

Pañca-sīlampi adhi-sīlaṃ; 

Dasa-sīlampi adhi-sīlameva. 

Ka . 

Nagare candavatiyā, 

Bhaṭako āsahaṃ tadā; 

Para-kammāyane yutto, 

Pabbajjaṃ na labhāmahaṃ. 

Kha . 

Mahandhakāra-pihitā , 

Tividhaggīhi ḍayhare; 

Kena nukho upāyena, 

Vi-saṃyutto bhave ahaṃ. 

Ga . 

Deyyadhammo ca me natthi, 

Bhaṭako dukkhito ahaṃ; 

Yaṃ nūnāhaṃ pañca-sīlaṃ, 

Rakkheyyaṃ paripūrayaṃ. 

Gha . 

Anomadassissa munino, 

Nisabho nāma sāvako; 

Tamahaṃ upasaṅkamma, 

Pañca-sikkhāpadaggahiṃ. 

Ṅa . 

Vassa-sata-sahassāni , 

Āyu vijjati tāvade; 

Tāvatā pañca-sīlāni, 

Paripuṇṇāni gopayiṃ. 

Ca . 

Maccu-kālamhi sampatte, 

Devā assāsayanti maṃ; 

Ratho sahassa-yutto te, 

Mārisassa upaṭṭhito. 

Cha . 

Vattante carime citte, 

Mama sīlaṃ anussariṃ; 

Tena kammena su-katena, 

Tāvatiṃsaṃ agacchahaṃ. 

Ja . 

Tiṃsakhattuñca devindo, 

Deva-rajjamakārayiṃ; 

Dibba-sukhaṃ anubhaviṃ, 

Accharāhi purakkhatto. 

Jha . 

Pañca-sattatikhatttu-ñca , 

Cakkavattī ahosahaṃ; 

Padesa-rajjaṃ vipulaṃ, 

Gaṇanāto a-saṅkhayaṃ. 

Ña . 

Deva-lokā cavitvāna, 

Sukka-mūlena codito; 

Pure vesāliyaṃ jāto, 

Mahā-kule su-aḍḍhake. 

Ṭa . 

Vassūpanāyike kāle, 

Dibbante jina-sāsane; 

Mātā ca me pitā ceva, 

Pañca-sikkhāpadaggahuṃ. 

Ṭha . 

Saha sutvānahaṃ sīlaṃ, 

Mama sīlaṃ anussariṃ; 

Ekāsane nisīditvā, 

Arahattamapāpuṇiṃ. 

Ḍa . 

Jātiyā pañca-vassena, 

Arahattamapāpuṇiṃ; 

Upasampādayi buddho, 

Guṇamaññāya cakkhumā. 

Ḍha . 

Paripuṇṇāni gopetvā, 

Pañca-sikkhāpadānahaṃ; 

A-parimeyyito kappe, 

Vinipātaṃ na gacchahaṃ. 

Ṇa . 

Svāhaṃ yasamanubhaviṃ, 

Tesaṃ sīlāna vāhasā; 

Kappa-koṭipi kittento, 

Kittaye eka-desakaṃ. 

Ta . 

Pañca-sīlāni gopetvā, 

Tayo hetū labhāmahaṃ; 

Dīghāyuko mahā-bhogo, 

Tikkha-pañño bhavāmahaṃ. 

Tha . 

Saṃkittento ca sabbesaṃ, 

Adhi-mattañca porisaṃ; 

Bhavābhave saṃsaritvā, 

Ete ṭhāne labhamahaṃ. 

Da . 

A-parimeyya-sīlesu , 

Vattantā jina-sāvakā; 

Bhavesu yadi rajjeyyuṃ, 

Vipāko kīdiso bhave. 

Dha . 

Su-ciṇṇaṃ me pañca-sīlaṃ, 

Bhaṭakena tapassinā; 

Tena sīlenahaṃ ajja, 

Mocayiṃ sabba-bandhanā. 

Na . 

A-parimeyyito kappe, 

Pañca-sīlāni gopayiṃ; 

Duggatiṃ nābhijānāmi, 

Pañca-sīlānidaṃ phalaṃ. 

Pa . 

Paṭisambhidā catasso, 

Vimokkhāpi ca aṭṭhime; 

Chaḷābhiññā sacchikatā, 

Kataṃ buddhassa sāsanaṃ. 

Ka . 

Taṃ namassanti te vijjā, 

Sabbe bhūmā ca khattiyā; 

Cattāro ca mahā-rājā, 

Tidasā ca yasassino; 

Atha ko nāma so yakkho, 

Yaṃ tvaṃ sakka namassasi. 

Kha . 

Maṃ namassanti te-vijjā, 

Sabbe bhūmā ca khattiyā; 

Cattāro ca mahā-rājā, 

Tidasā ca yasassino. 

Ga . 

Ahañca sīla-sampanne, 

Ciraratta-samāhite; 

Sammā pabbajite vande, 

Brahma-cariya parāyane. 

Gha . 

Ye gahaṭṭhā puñña-karā, 

Sīlavanto upāsakā; 

Dhammena dāraṃ posenti, 

Te namassāmi mātali. 

Ṅa . 

Seṭṭhā hi kira lokasmiṃ, 

Ye tvaṃ sakka namassasi; 

Ahampi te namassāmi, 

Ye namassasi vāsava. 

1 . 

Pālitattheranāgena , 

Visuddhārāmavāsinā; 

Suticchitānamatthāya, 

Katā naradakkhadīpanī. 

2 . 

Pubbācariya-sīhānaṃ , 

Ālambitvāna nissayaṃ; 

Pālito nāma yo thero, 

Imaṃ gantha su-lekhanī; 

Sundarameva passituṃ, 

Yuñjeyyāthīdha sādhave. 

‘‘Chappadikā’’. 

3 . 

Imaṃ ganthaṃ vācuggato, 

Sace bhavasi māṇava; 

Puṇnamāyaṃ yathā cando, 

Ati-suddho virocati; 

Tatheva tvaṃ puṇṇa-mano, 

Viroca siriyā dhuvaṃ. 

4 . 

Su-niṭṭhito ayaṃ gantho, 

Sakkarāje dajhamphiye; 

Poṭṭhapādamhi sūramhi, 

Kālapakkhe catuddasiṃ. 

5 . 

Sañcitetaṃ mayā puññaṃ, 

Taṃ-kammena varena ca; 

Ciraṃ tiṭṭhatu saddhammo, 

A-verā hontu pāṇino. 

6 . 

Imaṃ ganthaṃ passitvāna, 

Hontu sabbepi jantuno; 

Sukhitā dhammikā ñāṇī, 

Dhammaṃ pāletu patthivo. 

7 . 

Nibbānaṃ patthayantena, 

Sīlaṃ rakkhantu sajjanā; 

Ñatvā dhammaṃ sukhāvahaṃ, 

Pāpuṇantu anāsavaṃ. 

8 . 

Aṭṭha-kaṇḍa-maṇḍitāya , 

Dakkhaya attha-dīpako; 

Nara-sāro ayaṃ gantho, 

Cira-kālaṃ patiṭṭhatu. 

9 . 

Yāvatā canda-sūriyā, 

Nāgaccheyyuṃ mahī-tale; 

Pamoditā imaṃ ganthaṃ, 

Dissantu naya-kovidā. 

10 . 

Sammā chandenimaṃ gantha, 

Vācentā pariyāpuṇā; 

Pasannenānāyāsena, 

Patvā sukhena kovidaṃ. 

11 . 

Candādiccāva ākāse, 

Bahussutehi sampadā; 

Visesa-puggalā hutvā, 

Pappontu amataṃ padaṃ. 

12 . 

Ukkaṭṭha-dhamma-dānena , 

Pāpuṇeyyamanuttaraṃ; 

Liṅga-sampatti-medhāvī, 

Takkī-paññā su-pesalī. 

Naradakkha thomanā āsīsa 

3. Gāthā 

1 . 

Pālito pāḷiyā cheko, 

Tvaṃsi gambhīra-ñāṇavā; 

Pāliyāva pālitassa, 

Dadāmidāni bho ahaṃ. 

2 . 

Dakkhāvādesu kusalo, 

Pālito sāsanandharī; 

Piṭakesu ajjhogāyha, 

Naradakkhaṃbhisaṅkharī. 

3 . 

Suta-dharena racitaṃ, 

Etaṃ sāra-gavesino; 

Atandikā su-dakkhantu, 

Aggagga-sāsane ratā. 

Naradakkha thomanā āsīsa 

2. Gāthā 

1 . 

Ñuṃ pālitodha jāto yo, 

Thero so abbhutova ñuṃ; 

Ñuṃ mahā-pālito santo, 

Nikāya-pālito ca ñuṃ. 

2 . 

Ñuṃ nara-dakkha-ganthaṃ yaṃ, 

Sovakā nara-dakkha-daṃ; 

Narā dakkhantu sammā ca, 

Dakkhattaṃ pāpuṇantu ñuṃ. 


