 

Namo tassa bhagavato arahato sammāsambuddhassa 

Vuttodayaṃ 

1. Saññāparibhāsāniddesa-paṭhamapariccheda 

Ratanattayappaṇāma 

1 . 

Nama’tthu jana santāna, tama santāna bhedino; 

Dhammu’jjalanta rucino, munindo’dāta rocino. 

Nimitta 

2 . 

Piṅgalā’cariyādīhi, chandaṃ ya muditaṃ purā; 

Suddhamāgadhikānaṃ taṃ, na sādheti yathicchitaṃ . 

Ganthaparimāṇa 

3 . 

Tato māgadhabhāsāya, mattā,vaṇṇa,vibhedanaṃ; 

Lakkhya lakkhaṇa saṃyuttaṃ, pasanna’ttha,pada,kkamaṃ. 

Abhidhānādi 

4 . 

Idaṃ vuttodayaṃ nāma, lokiya’cchandanissitaṃ; 

Ārabhissa’mahaṃ dāni, tesaṃ sukhavibuddhiyā. 

Gaṇasaṅketasaññā 

5 . 

Sabbaglā mnā,’digalahū, bhyā’ ,majjha’nta garū jasā; 

Majjha’ntalā ra,te’ te’ṭṭha, gaṇā go garu,lo lahu. 

Gaṇaniyama 

6 . 

Bha,ja,sā sabbaga,lahū, pañci’me saṇṭhitā gaṇā; 

Ariyādimhi viññeyyā, gaṇo idha catu’kkalo. 

Garu,lahusarūpa 

7 . 

Saṃyogā’di ca, dīgho ca, niggahītaparo ca, yo; 

Garu, vaṅko, pādanto,vā, rasso’ñño mattiko lu’ ju. 

8 . 

Pare pādādisaṃyoge, yo pubbo garuka’kkharo; 

Lahu sa kvaci viññeyyo, tadudāharaṇaṃ yathā. 

9 . 

Dassanarasā’nubhāvane, nibaddhagedhā jinassa’yaṃ janatā; 

Vimhayajananī sañña ta, kri yā nu kaṃ nā’nurañjayati. 

10 . 

Viññeyyā lokato saññā, samuddo,su,rasā dinaṃ; 

Pādo ñeyyo catutthaṃ’so, padacchedo yatī bhave. 

11 . 

Sama,maḍḍhasamaṃ, vuttaṃ, visamaṃ cā’paraṃ tidhā; 

Samā lakkhaṇato pādā, cattāro yassa taṃ samaṃ. 

12 . 

Yassa’ntimena dutiyo, tatiyenā’dimo samo; 

Ta’ daḍḍhasama, maññaṃ tu, bhinna lakkhaṇa pādikaṃ. 

13 . 

Pāda’mekakkharā’rabbha, yāva chabbīsata’kkharā; 

Bhave pādehi taṃ chandaṃ, nānānāmo’ditaṃ tato. 

14 . 

Daṇḍakā caṇḍavuṭṭhyā’di, pādehi chahi, tīhi tu; 

‘Gāthā’ ti ca paratthe’vaṃ, chando saññā pakāsitā. 

15 . 

Anantaro’ditaṃ ca’ñña, metaṃ sāmañña nāmato; 

‘Gāthā’ icceva niddiṭṭhaṃ, munindavacane pana. 

16 . 

Visesanāmato kiñci, gahetvā sabbatho’citaṃ; 

Dassayissāma’haṃ te’ttha, nāmānā’vi bhavissare. 

Iti vuttodaye chandasi saññāparibhāsā niddeso nāma 

Paṭhamo paricchedo. 

2. Mattāvuttiniddesa-dutiyapariccheda 

Gaṇaniyama 

17 . 

Chaṭṭho’khilalahu,jo vā, 

Gayutā’ññe,cha’ggaṇā,na jo visame,; 

Ariyāya’ntaḍḍhe lo, chaṭṭho,’nte go,gaṇā cha’ññe. 

Yatiniyama 

18 . 

Paṭhamaḍḍhe chaṭṭho ce, 

Sabbalahe,’tthā’dilahuni bhavatiyati; 

Tapparako,ntepi, sace, carimepi, bhavati catuttho’nte. 

19 . Ariyāsāmaññaṃ ce, pubbo’dita lakkhaṇaṃ bhave yassā. 

20 . Ādima’matha pādayugaṃ, yassā tyaṃ’sehi sā pathyā. 

21 . 

Yattha gaṇattaya mullaṅghi, 

Yo’bhayatthā’dimo bhave vipulā. 

22 . Garumajjhago jakāro, catutthako dutiyako capalā. 

23 . 

Capalā’gatā’khilaṃ ce, dalā’dimaṃ lakkhaṇaṃ bhajati yassā; 

Pathyālakkhaṇa’maññaṃ, mukhacapalā nāma sā bhavati. 

24 . 

Pathyāya lakkhaṇaṃ ce, paṭhamaḍḍhe lakkhaṇaṃ tu capalāya; 

Dutiye dale’tha yassā, pakittitā sā jaghanacapalā. 

Ariyājātiyo. 

25 . 

Sabbaṃpaṭhamadale yadi, lakkhaṇa’mariyāya vutta’mubhayesu; 

Yassā dalesu yuttaṃ, 

Vuttā sā gīti vutta yati lalitā. 

26 . 

Ariyāyaṃ dutiya’ḍḍhe, gaditā’khilalakkhaṇaṃ yaṃ taṃ; 

Bhavati dalesu’bhayesupi, 

Yadi yassā sā’ya mupagīti. 

27 . 

Ariyāya’ḍḍhadvitayaṃ, pubbodita lakkhaṇo’petaṃ; 

Vipariyayenā’bhihitaṃ, 

Yassā sambhavati ce’ha so’ ggīti. 

28 . 

Ariyāpubba’ḍḍhaṃ yadi, garune’kenā’dhikena nidhane yuttaṃ; 

Yadi pubba’ḍḍhasamānaṃ, dala mitaraṃ co’ditā’ya’ mariyāgīti. 

Gītijātiyo. 

29 . 

Visame cha siyuṃ kalā mukhe, 

Same tva’ṭṭha, ra,la,gā, tato’pari; 

Vetālīyaṃ ta muccate, lahu chakkaṃ na nirantaraṃ same. 

30 . 

Vetālīyopamaṃ mukhe taṃ, 

Opacchandasakaṃ ra,yā ya’dante. 

31 . Āpātalikā kathitā’yaṃ, bhagagā’nte yadi pubbamiva’ññaṃ. 

32 . 

Yadā’dito dakkhiṇantikā, 

Ṭhite’ttha pādesvā’khilesu jo. 

33 . 

‘Udiccavuttī’ ti vuccate, 

Jo cā’do visamesu saṇṭhito. 

34 . Pubbattha, samesu ce ga, jā, ‘paccavutti’ ruditā’ti saṇṭhitā. 

35 . 

Samāsamā’trā’dinaṃ samā, 

Saṃyutā bhavati taṃ pavattakaṃ. 

36 . Assa sā sama katā’ parantikā. 

37 . Tada’ññajā cāruhāsinī. 

Vetālīyajātiyo. 

38 . Dvika vihata vasu lahu acaladhiti ri’ha. 

39 . Mattāsamakaṃ navamo lga’nte. 

40 . Jo nlā’ thavā’ṇṇavā visiloko. 

41 . Tadvayato vānavāsikā’ khyā. 

42 . Pañca,ṭṭha,navasu yadi lo citrā. 

43 . Ga,lyā’ṭṭhahi ce’sā vu’ pacitrā. 

44 . 

Ya’matīta lakkhaṇa visesa yutaṃ, (citrā) 

Mattā samā’di pādā’bhihitaṃ; (Visiloka) 

Aniyata vutta parimāṇa sahitaṃ, (vānavāsikā) 

Pathitaṃ janesu pādākulakaṃ. (visiloka) 

Mattāsamaka jātiyo. 

45 . 

Vinā vaṇṇehi mattā gā, vinā vaṇṇā garūhi tu; 

Vinā lahūhi garavo, dale pathyādino matā. 

Iti vuttodaye chandasi mattāvuttiniddeso nāma 

Dutiyo paricchedo. 

3. Samavuttiniddesa-tatiyapariccheda 

46 . Tyā’ ce tanumajjhā. 

Gāyattī. 

47 . Kumāra lalitā jsgā. 

Uṇhikā. 

48 . Citrapadā yadi bhā gā. 

49 . Mo mo go go vijjummālā. 

50 . Bhā ta, la, gā māṇavakaṃ. 

51 . Glā samānikā ra,jā ca. 

52 . Pamāṇikā ja, rā la, gā. 

Anuṭṭhubhā. 

53 . Rā na,sā yadi halamukhī. 

54 . Bhujaga susu saṭā nā mo. 

Brahatī. 

55 . Msājgā suddhavirājitaṃ mataṃ. 

56 . Mnā yo go yadi paṇavo khyāto. 

57 . Mbhā sa,gayuttā rummavatī sā. 

58 . Ñeyyā mattā ma, bha, sa, gayuttā. 

59 . Campakamālā ce bha, ma, sā go . 

60 . Na, ra, ja, gehi sā manoramā. 

61 . Ubbhāsakaṃ taṃ ce to ma, rā lca. 

62 . To jā garunā’ya’ mupaṭṭhitā. 

Panti. 

63 . Indā dikā tā vajirā ja, gā go. 

64 . Upādi kā sā’va ja,tā ja,gā go. 

65 . 

Anantaro’dīrita lakkhaṇā ce, (upendavajira) 

Pādā vimissā upajātiyo tā; (Indavajira) 

Evaṃ kila’ññāsupi missitāsu, (indavajira) 

Vadanti jātisvida’ meva nāmaṃ. (upendavajira) 

66 . Na, ja, ja, la, gā gaditā sumukhī. 

67 . Dodhaka micchati ce bha,bha,bhā gā. 

68 . Veda,ssehi,dhtā tgagā, sālinī sā. 

69 . Vātommī sā, yati sā mbhā ta, gā go. 

70 . Bhā ta, na, gā go’su, rasa sirī sā. 

71 . Ro na, rā iha rathoddhatā la, gā. 

72 . Svāgate’ ti ra, na, bhā garukā dve. 

73 . Na,na,ra,lahu,garūhi bhaddikā. 

Tiṭṭhubhā. 

74 . Vadanti vaṃsaṭṭhami’ daṃ ja, tā ja, rā. 

75 . Sā indavaṃsā khalu yattha tā ja,rā. 

76 . Idha toṭaka mambudhi,sehi mitaṃ. 

77 . Dutavilambita māha na, bhā bha,rā. 

78 . Vasu yuga viratī nā,myā’ puṭo’ yaṃ. 

79 . Na, ya, sahitā nyā’ kusumavicittā. 

80 . Bhujaṅga’ppayātaṃ bhave veda, yehi. 

81 . Na, bha, ja, rehi bhavati’ ppiyaṃvadā. 

82 . Vuttā sudhīhi lalitā ta, bhā ja, rā. 

83 . Pamitakkharā sa, ja, sa,sehu’ditā. 

84 . Na,na,bha,ra,sahitā’bhihitu’ jjalā. 

85 . Pañca’ssa’cchinnā, vessadevī ma,mā yā. 

86 . Bhavati hi tāmarasaṃ na, ja, jā yo. 

87 . ‘Kamalā’ ti ñeyyā sa,ya,sehi yo ce. 

Jagatī. 

88 . Mnā jrā go, tidasayati’ ppahassiṇī sā. 

89 . Catu,ggahe,hi’ha rucirā, ja,bhā sja,gā. 

Atijagatī. 

90 . Na,na,ra,sa,lahu,gā,sarehi’ parājitā. 

91 . Na,na,bha,na,la,gi’ti, ppaharaṇakalikā. 

92 . Vuttā vasantatilakā ta,bha,jā ja,gā go. 

Sakkarī. 

93 . Dvihata haya lahu ra’tha gi’ti sasikalā. 

94 . Vasu,haya,yati ri’ha, maṇiguṇanikaro. 

95 . Na,na,ma,ya,ya,yutā’yaṃ, mālinī bhogi’sīhi. 

96 . Bhavati na,jā,bha,jā rasahitā pabhaddakaṃ. 

Atisakkarī. 

97 . Na,ja,bha,ja,rā sadā bhavati vāṇinī ga, yuttā. 

Aṭṭhi. 

98 . Ya, mā no so bhalgā, rasa, haravirāmā sikharaṇī. 

99 . Rasa, yugi, sito, no so mrā slā, gya’dā hariṇī tadā. 

100 . Mandakkantā, ma,bha,na,ta,ta,gā, go yugu,tva,ssakehi. 

Accaṭṭhi. 

101 . Mo to no yo yā, kusumitalatā, vellitā’ kkhu,tvi,sīhi. 

Dhuti. 

102 . Rasu,tva,ssehi ymā, na,sa,ra,ra,garū, meghavipphujjitā sā. 

103 . Akkassehi yati msa,jāsa,ta,ta,gā, saddūlavikkīḷitaṃ. 

Atidhuti. 

104 . Vutta mīdisaṃ tu nāmato ra,jā ra,jā ra,jā garū,lahū ca. 

Kati. 

105 . Mrā bhnā yo yo’tra yena,tti,muni, yatiyutā, sandharā kittitā’yaṃ. 

Pakati. 

106 . O na,ra,nā ra,nā ca tha garū dasa,kka,viramañhi bhaddaka’ midaṃ. 

Ākati. 

Iti vuttodaye chandasi samavuttiniddeso nāma 

Tatiyo paricchedo. 

4. Aḍḍhasamavuttiniddesa-catutthapariccheda 

107 . 

Visame yadi sā sa,la,gā same, 

Bha,ttayato garukā vu’ pacittaṃ. 

108 . 

Bha,ttayato yadi gā dutamajjhā; 

Yadi punare’va bhavanti na, jā jyā. 

109 . 

Yadi sa,ttitayaṃ garuyuttaṃ, 

Vegavatī yadi bha,ttitayā gā. 

110 . 

To jo visame rato garū ce; 

Smā jgā bhaddavirāja mettha go ce. 

111 . 

Visame sa, jā sa,garu,yuttā; 

Ketumatī same bha,ra,na,gā go. 

112 . 

Ākhyānakī tā visame ja, gā go; (Indavajira) 

Ja,tā ja,gā go tu same’tha pāde. (upendavajira) 

113 . 

Ja,tā ja,gā go visame same tu; (Upendavajira) 

Tā jo ga,gā ce viparītapubbā. (indavajira) 

114 . 

Sa,sa,to sa,la,gā visame same; 

Na,bha,bha,rā bhavate hariṇaplutā. 

115 . 

Yadi na,na,ra,la,gā na,jā ja,rā, 

Yadi ca tadā’ paravatta micchati. 

116 . 

Visama mupagatā na,nā ra,yā ce; 

Na,ja,ja,ra,gā samake ca pupphitaggā. 

Dvayaṃ midaṃ vetālīya’ ppabhedo. 

117 . 

Sā yavā dikā matī ra,jā ra,jā tva, 

Same same ja,rā ja,rā garū bhaveyyuṃ. 

Iti vuttodaye chandasi aḍḍhasamavuttiniddeso nāma 

Catuttho paricchedo. 

5. Visamavuttiniddesa-pañcamapariccheda 

118 . Na’ṭṭhakkharesu pādesu, snā’dimhā yo’ṇṇavā vattaṃ. 

119 . Samesu sindhuto jena, pathyāvattaṃ pakittitaṃ. 

120 . Ojesu jena sindhuto, ta’meva vīparītā’di. 

121 . Na,kāro ce jaladhito, capalāvatta’ micce’taṃ. 

122 . Same lo sattamo yassā, vipulā piṅgalassa sā. 

123 . Setava ssā’khilesupi. 

124 . Bhena’ṇṇavā bha’bbipulā. 

125 . Eva’ maññā ro catutthā. 

126 . No’ṇṇavā ce navipulā. 

127 . To’ṇṇavā tathā’ ññā siyā. 

Vatta’ppabhedo. 

128 . 

Nadissate’ttha yaṃ chandaṃ, payoge dissate yadi; 

Visama’kkharapādaṃ taṃ, gāthā sāmaññanāmato. 

Iti vuttodaye chandasi visamavutti niddeso nāma 

Pañcamo paricchedo. 

6. Chappaccayavibhāga-chaṭṭhapariccheda 

Patthāranaya 

129 . 

Patthāre sabbage pāde, pubbagā’dho lpa’re samā; 

Pubbe garu te ca mime, kattabbā yāva sabbalā. 

Naṭṭhanaya 

130 . 

Naṭṭhassa yo bhaveyya’ṅko, tasmiṃ lo’ddhikate same; 

Visame tve’kasahite, bhaveyya’ddhikate garu. 

Uddiṭṭhanaya 

131 . 

Ekā’dinukkamena’ṅke, pubbādho dviguṇe likhe; 

Missakehi lahuṭṭhehi, se’kehu’ddiṭṭhakaṃ bhave. 

Sabbagalakriyanaya 

132 . 

Vutta’kkhara samā saṅkhyā, likkhya seko’parū’pari; 

Ekekahīna mekādi, nu’ṭṭhāne sabbagādikaṃ. 

Vuttasaṅkhyānaya 

133 . 

Garukriyā’ṅka sandohe, bhave saṅkhyā vimissite; 

Uddiṭṭha’ṅka samāhāro, se’ko ve’maṃ samā’naye. 

Vuttaaddhānaya 

134 . 

Saṅkhyeva dviguṇe’kūnā, vitthārā’yāmasambhavā; 

Vuttassa’ddha’ntarānañca, garulānañca aṅgulaṃ. 

Iti vuttodaye chandasi chappaccayavibhāgo nāma 

Chaṭṭho paricchedo. 

Nigamana 

135 . 

Sela’ntarā’yatana vāsika sīla’ tthera, 

Pādo garu gguṇagaru jjayataṃ mame’so; 

Yassa ppabhāva’mavalamba maye’disopi, 

Sampādito’bhimata siddhikaro parattho. 

136 . 

Parattha sampādanato, puññenā’dhigatena’haṃ; 

Parattha sampādanako, bhaveyyaṃ jāti jātiyaṃ. 

137 . 

Avalokita mattena, yathā chappaccayā mayā; 

Sādhitā sādhayante’va, micchitatthampi pāṇinoti. 

Iti saṅgharakkhitamahāsāmittherena viracitaṃ 

Vuttodayappakaraṇaṃ pariniṭṭhitaṃ. 


