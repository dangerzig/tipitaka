 

Namo tassa bhagavato arahato sammāsambuddhassa 

Mahārahanīti 

Paṇḍitakathā 

1 . 

Mahāraharahaṃ sakya, 

Muniṃ nīvaraṇā taṇhā; 

Muttaṃ muttaṃ sudassanaṃ, 

Vande bodhivaraṃ varaṃ. 

2 . 

Muninā munināgena, 

Duṭṭhapabbajjitā jitā; 

Yathā yathāasaddhamma- 

Puraṇā puraṇādayo. 

3 . 

Tathā tathāgatovādā, 

Nugate lokanītiyaṃ; 

Katayogena vidūnā, 

Jeyyovānattha kārino. 

4 . 

Nitīdha jantunaṃ sāro, 

Mittācariyāca pītarā; 

Nītimā subuddhi byatto, 

Sutavā atthadassimā. 

5 . 

Kaviheraññakā katvā, 

Suttattaṃ satthakañcanaṃ; 

Gajjapajjādyālaṅkāraṃ, 

Karontīdha manorammaṃ. 

6 . 

Vutyaṃ visadañāṇassa, 

Ñāto atthotarassa na; 

Surappabhāya ādāso, 

Chāyaṃ disse na mākare. 

7 . 

Mahātejopi tejoyaṃ, 

Mattikaṃ namudukaṃkaro; 

Āpo āpeti mudukaṃ, 

Sādhuvācāca kakkhaḷaṃ. 

8 . 

Mudunāva ripuṃ jeti, 

Mudunā jeti dāruṇaṃ; 

Nosiddhaṃ mudunā kiñci, 

Yatvato mudunā jaye. 

9 . 

Candanaṃ sītalaṃ loke, 

Tato candaṃva sītalaṃ; 

Candanacandasītamhā, 

Vākyaṃ sādhusubhāsitaṃ. 

10 . 

Pattakalloditaṃ appaṃ, 

Vākyaṃ subhāsitaṃ bhave; 

Khudditassa kadannaṃpi, 

Suttaṃ sāduraso siyā. 

11 . 

Satthakāpi bahūvācā, 

Nādarā bahubhāṇino; 

Sopakāramudāsīnaṃ, 

Nanudiṭṭhaṃ nadījalaṃ. 

12 . 

Saṃsāravisarukkhassa , 

Dvayamevāmataṃphalaṃ; 

Subhāsitassasārādo, 

Sādhūhirasamāgamo. 

13 . 

Pāsāṇachattaṃ garukaṃ, 

Tato devānacikkhanā; 

Tato vuḍḍhānamovādo, 

Tato buddhassa sāsanaṃ; 

14 . 

Tulaṃ sallahukaṃ loke, 

Tato capalajātiko; 

Tatonovādiko tato, 

Yati dhammepamādako. 

15 . 

Aha gacchati hāyantī, 

Sattānamidha jīvitaṃ; 

Tasmāhi māpamattatvaṃ, 

Gacchantu jinasāsane. 

16 . 

Paṇḍitassa pasaṃsāya, 

Daṇḍobālena dīyate; 

Paṇḍito paṇḍiteneva, 

Vaṇṇitova suvaṇṇito. 

17 . 

Satesu jāyate sūro, 

Sahassesuca paṇḍito; 

Vuttā satasahassesu, 

Dātā bhavativā navā. 

18 . 

Bhūpattaṃca paṇḍitattañca, 

Nevatulyaṃ kadācipi; 

Sadesepūjito rājā, 

Buddho sabbatthapūjito. 

19 . 

Kvātibhāro samatthānaṃ, 

Kiṃdūro byavahārinaṃ; 

Kovideso savijjānaṃ, 

Koparo piyavādinaṃ. 

20 . 

Nanu te yevasantā no, 

Sāgarā nakulācalā; 

Appampi mariyādaṃ ye, 

Saṃvaṭṭevi jahantino. 

21 . 

Palayetītamariyādā , 

Bhavantikira sāgarā; 

Mariyādātikaṃ sādhu, 

Naicchanti palayepi. 

22 . 

Sataṃ dīghāyukaṃ sabba, 

Sattānaṃ sukhakāraṇaṃ; 

Asataṃpana sabbesaṃ, 

Dukkhahetu nasaṃsayo. 

23 . 

Pāmokkhe sujane sante, 

Sabbepi sujanā janā; 

Jātekasmiṃsāragandhe, 

Sabbe gandhamayā dumā. 

24 . 

Attanā yadi ekena, 

Vinatena mahājanā; 

Vinayaṃ yanti sabbepi, 

Ko taṃ nāseyya paṇḍito. 

25 . 

Sarīrassa guṇānañca, 

Dūramaccanta mantaraṃ; 

Sarīraṃ khaṇaviddhaṃsi, 

Kappantiṭṭhāyino guṇā. 

26 . 

Yadi niccamaniccena, 

Nimalaṃ malavāhinā; 

Yo so kāyena labhetha, 

Kiṃnaladdhaṃ bhave nukiṃ. 

27 . 

Dhammatthakāmamokkhānaṃ, 

Pāṇaṃ saṃsiddhikāraṇaṃ; 

Tannighātā kinnahataṃ, 

Rakkhanā kinnarakkhitaṃ. 

28 . 

Attā bandhu manussassa, 

Ripu attāva jantunaṃ; 

Attāva niyato ñāti, 

Attāva niyato ripu. 

29 . 

Attanoparicāgena, 

Yaṃsitamanurakkhanaṃ; 

Karonti sajjanāyeva, 

Na taṃ nītimatā mataṃ. 

30 . 

Tiṇāni bhūmirudakaṃ, 

Catutthī vākyasuṭṭhutā; 

Etāni hi sataṃgehe, 

Nochindante kadācipi. 

31 . 

Ambuṃ pivantino najjo, 

Rukkho khādatino phalaṃ; 

Megho kvacipi no sassaṃ, 

Paratthāya sataṃdhanaṃ. 

32 . 

Sataṃ pharusavācāhi, 

Nayāti vikatiṃ mano; 

Tiṇukkāhi nasakkāva, 

Tāpetuṃ sāgare jalaṃ. 

33 . 

Sampatyaṃ mahattaṃceto, 

Bhavatyuppalakomalaṃ; 

Vippatyañca mahāsele, 

Silāsaṅghādakakkaso. 

34 . 

Atthaṃ mahantamāpajja, 

Vijjaṃ sampattimevaca; 

Careyyāmānathaddhoyo, 

Paṇḍito so pavuccati. 

35 . 

Nālabbhamabhipatthenti , 

Naṭṭhampi nacasocare; 

Vippatyañca namuyhanti, 

Yenarā teva paṇḍito. 

36 . 

Gaṇṭhiṭṭhāne ekapade, 

Nātimaññeyya paṇḍito; 

Kiṃ akko veḷupabbhāro, 

Timahādīpabhānudo. 

37 . 

Guṇadosesumekena, 

Natthi koci vivajjito; 

Sukhumālassa padumassa, 

Naḷā bhavati kakkasā. 

38 . 

Sumahantāni satthāni, 

Dhārayanto bahussutā; 

Chettāro saṃsayānantu, 

Kilante lobhamohatā. 

39 . 

Dosampi saguṇe disvā, 

Guṇavādī vadantino; 

Na loko vijjamānampi, 

Cande passati lañchanaṃ. 

40 . 

Nipuṇe sutameseyya, 

Vicinitvā sutatthiko; 

Bhattaṃ hukkhaliyaṃ pakkaṃ, 

Bhājanaṃpi tathā bhave. 

41 . 

Guṇā kubbanti dūtattaṃ, 

Dūrepi vasataṃ sataṃ; 

Ketake gandha ghāsāya, 

Gacchanti bhamarā sayaṃ. 

42 . 

Paṇḍito sutasampanno, 

Yatthaatthīti cesuto; 

Mahussāhena taṃṭhānaṃ, 

Gantabbaṃ sutaresinā. 

43 . 

Sabbasutaṃ madhīyetha, 

Hīnamukkaṭṭha majjhimaṃ; 

Sabbassaatthaṃ jāneyya, 

Naca sabbaṃ payojaye; 

Hoti tādisakokālo, 

Yattha atthāvahaṃ sutaṃ. 

44 . 

Ṭhito cirattanaṃ nīre, 

Sakkharo nantaraṃsuto; 

Dabbho nīrantike jāto, 

Sabbakālantaraṃsuto. 

45 . 

Vasuṃ gaṇhanti dūraṭṭhā, 

Pabbate ratanocite; 

Na milakkhā samīpaṭṭhā, 

Evaṃ bālā bahussute. 

46 . 

Hiraññena migānaṃva, 

Susīlaṃpi asīlino; 

Adhammikassa dhammena, 

Bālānaṃpi sutena kiṃ. 

47 . 

Sutena hadayaṭṭhena, 

Khalo nevasusīlavā; 

Madhunā koṭaraṭṭhena, 

Nimbo kiṃ madhurāyate. 

48 . 

Sakiṃpi viññu dhīrena, 

Karoti sahasaṅgamaṃ; 

Attatthañca paratthañca, 

Nibbānantaṃ sukhaṃ labhe. 

49 . 

Haṃso majjhe nakākānaṃ, 

Sīho gunnaṃ nasobhati; 

Gadrabhānaṃ turaṅgono, 

Bālānañca napaṇḍito. 

50 . 

Ākiṇṇopi asabbhīva, 

Asaṃsaṭṭhova bhaddako; 

Bahunā sannajātena, 

Gacche nummattakenidha. 

51 . 

Nadītire khatekūpe, 

Araṇītālavaṇṭake; 

Navade āpādi natthīti, 

Mukheca vacanaṃ tathā. 

52 . 

Sutasanniccayā dhīrā, 

Tuṇhibhūtā apucchitā; 

Puṇṇā subhāsitenāpi, 

Ghaṇḍādyaghaṭitāyathā. 

53 . 

Apuṭṭho paṇḍito bherī, 

Pajjunno hoti pucchito; 

Bālo puṭṭho apuṭṭhoca, 

Bahuṃ vikattate sadā. 

54 . 

Sampannaguṇā laṅkāro, 

Sabbasatta hitāvaho; 

Nacareyya parattatthaṃ, 

Kuto so paṇḍito bhave. 

55 . 

Saparatthaṃ care dhīro, 

Asakkonto sakaṃ care; 

Tathāpica asakkonto, 

Pāpāttānaṃ viyojaye. 

56 . 

Bālecummattake bhūpe, 

Gurumātāpitūsvapi; 

Nadosaṃ kariyā pañño, 

Saṅgheca jeṭṭhabhātari. 

57 . 

Atthanāsaṃ manotāpaṃ, 

Ghareduccaritānica; 

Vañcanaṃ avamānañca, 

Matimā napakāsaye. 

58 . 

Paradānaṃ janettīva, 

Leṭṭuva paradabbakaṃ; 

Attāva sabbabhūtāni, 

Yo passati so passati. 

59 . 

Parūpavāde padhiro, 

Paravajjesvalocano; 

Paṅgulo aññanārīsu, 

Dussakappesvacetano. 

60 . 

Sabbaṃ suṇāti sotena, 

Sabbaṃ passati cakkhunā; 

Nacadiṭṭhaṃ sutaṃ dhīro, 

Sabbaṃ uccitumarahati. 

61 . 

Cakkhumassa yathāandho, 

Sotavā padhiroyathā; 

Paññāvāssa yathāmūgo, 

Balavā dubbaloriva; 

Atha atthesamuppanne, 

Sayetha matasāyitaṃ. 

62 . 

Pāpamitte vivajjetvā, 

Bhajeyyu ttamapuggalaṃ; 

Ovādecassa tiṭṭheyya, 

Patthento acalaṃsukhaṃ. 

63 . 

Sususā sutavaḍḍhanaṃ, 

Sutaṃ paññāyavaḍḍhanaṃ; 

Paññāya atthaṃ jānāti, 

Ñāto attho sukhāvaho. 

64 . 

Pāmojja karaṇaṃ ṭhānaṃ, 

Pasaṃsāvahanaṃsukhaṃ; 

Phalānisaṃso bhāveti, 

Vahanto porissaṃdhuraṃ. 

65 . 

Atisītaṃ atiuṇhaṃ, 

Atisāya midaṃahu; 

Iti visaṭṭha kammante, 

Khaṇā accanti māṇave. 

66 . 

Yoca sītañca uṇhañca, 

Tiṇātiyo namaññati; 

Karaṃ purisa kiccāni, 

So sukhā navihāyati. 

67 . 

Yasalābhaṃ jigīsantaṃ, 

Naraṃ vajjenti dūrato; 

Apatthetvāna te tasmā, 

Taṃmaggaṃ maggaye budho. 

68 . 

Desamosajja gacchanti, 

Sīhā sappurisā gajā; 

Tattheva nidhanaṃ yanti, 

Kākā kāpurisā migā. 

69 . 

Yasmiṃdese nasammāro, 

Napiti nacabandhavā; 

Nacavijjāgamo koci, 

Natattha vasatī vasse. 

70 . 

Dhanavā gaṇako rājā, 

Nadī vejjā imejanā; 

Yattha pañca navijjante, 

Na tatthavasatī vase. 

71 . 

Asanaṃ bhayamantānaṃ, 

Maccānaṃ maraṇaṃ bhayaṃ; 

Uttamānantusabbesaṃ, 

Avamānaṃ paraṃ bhayaṃ. 

72 . 

Amānanā yattha siyā, 

Santānaṃ avamānanā; 

Hīnasamānanāvāpi, 

Na tatthavasati vase. 

73 . 

Yatthālasoca dakkhoca, 

Sūro bhīruca pūjito; 

Na santā tattha vassanti, 

Avisesakarena ko. 

74 . 

Dukkho nivāso sambādhe, 

Ṭhāne asucisaṅkaṭe; 

Tato rimhipiyānante, 

Tatoca akataññunaṃ. 

75 . 

Siṅgīnaṃ pañcahatthena, 

Satena vājinaṃ caje; 

Hatthīnantu sahassena, 

Desacāgena dujjane. 

76 . 

Caje ekaṃ kulassatthaṃ, 

Gāmassatthaṃ kulaṃ caje; 

Gāmaṃ janapadassatthaṃ; 

Attatthaṃ pathavī caje. 

77 . 

Calatyekenapādena, 

Tiṭṭhatyekena paṇḍito; 

Asamikhyaparaṃṭhānaṃ, 

Pubbamāyanaṃnacaje. 

78 . 

Ṭhānabhaṭṭhā nasobhanti, 

Dantākesāna khānarā; 

Matimā itiviññāya, 

Saṭhānaṃ nacaje lahuṃ. 

79 . 

Caje dhanaṃ aṅgavarassahetu, 

Aṅgaṃ caje jivitaṃ rakkhamāno; 

Aṅgaṃ dhanaṃ jivitañcāpi sabbaṃ, 

Caje naro dhamma manussaranto. 

80 . 

Sotaṃ suteneva na kuṇḍalena, 

Dānena pāṇī natu kaṅkaṇena; 

Ābhāti kāyo purisuttamassa, 

Paropakārena na candanena. 

Sambhedakathā 

81 . 

Sattha kappavicārena, 

Kālo gacchati dhīmataṃ; 

Byasanena asādhūnaṃ, 

Niddāya kalahenavā. 

82 . 

Sokaṭhānasahassāni, 

Bhayaṭhānasatānica; 

Divasedivase muḷhaṃ, 

Āvīsanti napaṇḍitaṃ. 

83 . 

Atidīgho mahāmuḷho, 

Majjhimoca vicakkhaṇo; 

Vāsudevaṃ purakkhitvā, 

Sabbevāmanakā saṭṭhā. 

84 . 

Na loke sobhate muḷho, 

Kevalattapasaṃsako; 

Api sampihite kūpe, 

Katavijjo pakāsate. 

85 . 

Madantadamanaṃ satthaṃ, 

Khalānaṃ kurute madaṃ; 

Cakkhusaṅkhārakaṃ tejaṃ, 

Uluṅkāna mivandhakaṃ. 

86 . 

Atyappamapi sādhūnaṃ, 

Silālekheva tiṭṭhate; 

Jalelekheva nīcānaṃ, 

Yaṃ kataṃ taṃpi nassati. 

87 . 

Dabbamappaṃpi sādhūnaṃ, 

Jalaṃ kūpeva nissayo; 

Bahuttaṃpi asādhūnaṃ, 

Naca vāriva aṇṇave. 

88 . 

Duṭṭhacitto panāhissa, 

Kodho pāsāṇalikkhito; 

Kujjhitabbe sujanassa, 

Jalelekhā ciraṭṭhito. 

89 . 

Bālassa jīvitaṃ pāpaṃ, 

Mitarassi taraṃ bhave; 

Janakāyassa rājāva, 

Rājadhammova rājunaṃ. 

90 . 

Sappādānaṃ balī sīho, 

Puḷāvako tato kippīlikā, 

Narā tato balī rājā, 

Sabbesa mantako balī. 

91 . 

Bhūpoṇṇava ggi thī sippi, 

Abhijjhālucapuggalo; 

Etesaṃpi mahicchānaṃ, 

Mahicchitā aniccatā. 

92 . 

Niddāluko asantuṭṭho, 

Akataññūca bhīruko; 

Sakkuṇantina sācāraṃ, 

Sikkhituṃ te kadācipi. 

93 . 

Niddālu kāmarāmoca, 

Sukhito bhogavālaso; 

Nicchanto kammarāmo ca, 

Sattete satthavajjitā. 

94 . 

Samiddho dhanadhaññena, 

Kaṭṭho dakatiṇaggihi; 

Sabbato duggatenaṭṭho, 

Tasmā nadukkataṃ kare. 

95 . 

Puññapāpaphalaṃ yo ce, 

Nasaddhahati saccato; 

So ve khippaṃva attānaṃ, 

Ādāsatalamānaye. 

96 . 

Samparāyikamatthaṃ yo, 

Nasaddhahati cepiso; 

Āvāse sagga gāmīnaṃ, 

Mākkabhe kiṃnapassati. 

97 . 

Mahantaṃ vaṭṭarukkhādiṃ, 

Khuddabījaṃ bahūphalaṃ; 

Sakkhikatvā udikkheyya, 

Puññapāpakaro naro. 

98 . 

Yassa sallahukaṃ hoti, 

Gurusakkāramānanaṃ; 

Tassa sallahukāyeva, 

Vijjāsampattisampadā. 

99 . 

Upajjhācariyānañca, 

Mātāpitūnamevaca; 

Sakkaccaṃ yonupaṭṭhāti, 

Suto tassapitādiso. 

100 . 

Dese dese kulānīca, 

Desedese ca bandhavo; 

Tādisaṃ sahajā yattha, 

Desaṃ passāminevatu. 

101 . 

Puttaṃvā bhātaraṃ duṭṭhaṃ, 

Anusāseyya nojahe; 

Kiṃnu chejjaṃ karaṃpādaṃ, 

Littaṃ asucinā siyā; 

102 . 

Bahuputte pitāeko, 

Avassaṃ poseti sadā; 

Bahuputtā nasakkonti, 

Posetuṃ pitarekakaṃ. 

103 . 

Atijātamanujātaṃ , 

Puttamicchanti paṇḍitā; 

Avajātaṃ naicchanti, 

Yohoti kulagandhano. 

104 . 

Pañcaṭhānāni sampassaṃ, 

Puttamicchanti paṇḍitā; 

Jātovā no bharissati, 

Kiccaṃvā no karissati. 

105 . 

Kulavaṃso ciraṃ tiṭṭhe, 

Dāyajjaṃ paṭipaccati; 

Athavāpana petānaṃ, 

Dakkhiṇaṃnupadassati. 

106 . 

Antojāto dhanakkīto, 

Dāsabyopagato sayaṃ; 

Dāsākaramarānīto, 

Ccevante catudhā siyuṃ. 

107 . 

Dāsā pañceva corayya- 

Sakhañātyattasadisā; 

Tathā viññūhi viññeyyā, 

Mittādārāca bandhavā. 

108 . 

Tayova paṇḍitā satthe, 

Ahamevātivādīca, 

Ahamapiti vādīca, 

Nāhantica imetayo. 

109 . 

Vinā satthaṃ nagaccheyya, 

Sūro saṅkāmabhūmiyaṃ; 

Paṇḍitaddhagū vāṇijjo, 

Videsagamano tathā. 

110 . 

Sammā upaparikkhitvā, 

Akkharesu padesuca; 

Coraghāto siyā sisso, 

Guru coraṭṭakārako. 

111 . 

Sādhuttaṃ sujanasamāgamā khalānaṃ, 

Sādhūnaṃ nakhalasamāgamā khalattaṃ; 

Āmodaṃkusumabhavaṃdadhātibhūmi, 

Bhūgandhaṃ naca kusumāni dhārayanti. 

112 . 

Saṭṭhena mittaṃ kalusena dhammaṃ, 

Paropatāpena samiddhibhāvaṃ; 

Sukhena vijjaṃ pharusena nāriṃ, 

Icchanti ye te navapaṇḍitāva. 

Mittakathā 

113 . 

Katvāna kusalaṃkammaṃ, 

Katvācā kusalaṃ pure; 

Sukhitadukkhitā honti, 

So bālo yo napassati. 

114 . 

Sayaṃkatena pāpena, 

Aniṭṭhaṃ labhate phalaṃ; 

Te me so me janentīti, 

Punāguṃ kurute jaḷo. 

115 . 

Kālakhepena hāpeti, 

Dānasīlādikaṃ jaḷo; 

Athirampi thiraṃ maññe, 

Attānaṃ sassatīsamaṃ. 

116 . 

Bālova pāpakaṃ katvā, 

Nataṃchaṭṭetumussahe; 

Kiṃ byagghatādi gacchanto, 

Padaṃ makkhetumussahe. 

117 . 

Paranassanato naṭṭho, 

Pureva paranāsako; 

Sīghaṃvā dassanaṃ yāti, 

Tiṇaṃ pāsādajjhāpakaṃ. 

118 . 

Bhojanā methunā niddā, 

Gave poseca vijjati; 

Vijjā viseso posassa, 

Tatohīno gosamo bhave. 

119 . 

Muḷhasisso padesena, 

Kunārībharaṇenaca; 

Khalasatthūhisaṃyogā, 

Paṇḍitopyavasīdati. 

120 . 

Dvecimekaṇṭakā tikkhā, 

Sarīrasobhitā kāme; 

Nidhano yoca kāmeti, 

Yocakuppatyanissāro. 

121 . 

Nidhanocāpi kāmeti, 

Dubbalo kalahaṃpiyo; 

Mandasattho vivādatthi, 

Tividhaṃ muḷhalakkhaṇaṃ. 

122 . 

Appasuto sute appe, 

Bahuṃmaññati mānavo; 

Sindhudakama passanto, 

Kūpetoyaṃva maṇḍuko. 

123 . 

Tadamināpi jānāti, 

Sobbhesu padaresuca; 

Sunantā yanti kusumbhā, 

Tuṇhīyanti mahodadhi. 

124 . 

Yaṃ ūnakaṃ taṃ sunati, 

Yaṃ pūraṃ santameva taṃ; 

Aḍḍhakumbhūpamo bālo, 

Rahato pūrova paṇḍito. 

125 . 

Budhehibhāsamānopi , 

Khalo bahutaketavo; 

Ghaṃsiyamāno aṅgāro, 

Nilamattaṃ nagacchati. 

126 . 

Cārutā paradārāya, 

Dhanaṃ lokatappatiyā; 

Pasutaṃ sādhunāsāya, 

Khale khalatarā guṇā. 

127 . 

Ito hassataraṃ loke, 

Kiñci tassa navijjati; 

Dujjanotica yaṃāha, 

Sajjanaṃ dujjano sayaṃ. 

128 . 

Rogaṇḍacaṅkuro tejo, 

Visamassataro ghaṇo; 

Avināsiya samanti, 

Na khaloca sanissayaṃ. 

129 . 

Navinā paravādena, 

Ramante dujjanā khalu; 

Na sā sabbarase bhutvā, 

Vinā vacce natussati. 

130 . 

Tappate yāti sandhānaṃ, 

Davo bhavati vanataṃ; 

Muduṃ dujjanacittaṃ kiṃ, 

Lohena upamīyate. 

131 . 

Tasmā dujjanasaṃsaggaṃ, 

Āsīvisa mivoragaṃ; 

Ārakā parivajjeyya, 

Bhūtikāmo vicakkhaṇo. 

132 . 

Dujjanena hi saṃsaggo, 

Sattutāpi nayujjate; 

Tatto dahati aṅgāro, 

Santātu kālataṃkaro. 

133 . 

Dujjano vajjanīyova, 

Vijjāyālaṅkatopi ce; 

Maṇinā laṅkato santo, 

Sappo kiṃ nabhayaṅkaro. 

134 . 

Aggino dahato dāyaṃ, 

Sakhābhavati māluto; 

Sova dīpaṃtu nāseti, 

Khale nattheva mittatā. 

135 . 

Nasmase katapāpamhi, 

Nasmase alikavādini; 

Nasmasettatthapaññamhi, 

Atisantepi nasmase. 

136 . 

Māretuṃ kittakā sakkā, 

Dujjanā gagaṇūpamā; 

Māritā kodhacittetu, 

Mārito honti dujjanā. 

137 . 

Bhūmi kaṇṭakasaṃkiṇṇā, 

Chādituṃ nevasakyate; 

Upāhana mattakena, 

Channā bhavati medanī. 

138 . 

Sattā sadāpasevanti, 

Sodakaṃ vāpiādikaṃ; 

Sabhogaṃ sadhanañcevaṃ, 

Tucchāce te jahanti te. 

139 . 

Dhanahīnaṃ caje mitto, 

Puttadārā sahodarā; 

Atthavantaṃva sevanti, 

Attho loke mahāsakhā. 

140 . 

Na rūpinī na paññāṇo, 

Nakulīno padhānatā; 

Kāle vipattisampatte, 

Dhanimāva visesatā. 

141 . 

Kalyāṇamittaṃ kantāraṃ, 

Yuddhaṃ sabhāyaṃ bhāsituṃ; 

Asatthā gantu micchanti, 

Muḷhā tecaturojanā. 

142 . 

Ahitā paṭisedhoca, 

Hitesuca payojanaṃ; 

Byasanesva pariccāgo, 

Saṅkhepā mittalakkhaṇaṃ. 

143 . 

Āture byasanepatte, 

Dubbhikkhe sattu viggahe; 

Rājadvāre susāneca, 

Yo tiṭṭhati sabandhavo. 

144 . 

So bandhu yo hiteyutto, 

So pitā yo tu posako; 

So ñāti yatra visāso, 

Sā bhariyā yatra nibbūti. 

145 . 

Hitesino sumittoca, 

Viññūca dullabhā janā; 

Yatho sadhaṃca sāduṃca, 

Rogahārīca sujano. 

146 . 

Agaruko anālasso, 

Asaṭṭhoca saccavā suci; 

Aluddho atthakāmoca, 

Ediso suhaduttamo. 

147 . 

Yo dhuvāni pariccajja, 

Adhūvānyupasevati; 

Dhuvāpi tassa nassanti, 

Adhuvesu kathāvakā. 

148 . 

Luddhamatthenagaṇheyya , 

Thaddha mañjalikammunā; 

Chandānuvattiyā muḷhaṃ, 

Yathābhūtena paṇḍitaṃ. 

149 . 

Uttamaṃ pāṇipātena, 

Sūraṃ bhedena vijaye; 

Nicaṃ dabbapadānena, 

Vikkamena samaṃ jaye. 

150 . 

Yassayassa hi yobhāvo, 

Tenatena hi taṃnaraṃ; 

Anupavissa medhāvī, 

Khippamattavasaṃ naye. 

151 . 

Yena icchati sambandhaṃ, 

Tena tīṇi nakāraye; 

Vivāda matthasambandhaṃ, 

Parokkhe dāradassanaṃ. 

152 . 

Accābhikkhaṇasaṃsaggā, 

Asammosaraṇenaca; 

Etena mittā jīranti, 

Akāle yācanāyaca. 

153 . 

Tasmā nābhikkhaṇaṃ gacche, 

Nacagacche cirāciraṃ; 

Kālena yācaṃ yāceyya, 

Evaṃ mittā najīraye. 

154 . 

Ete bhiyyo samaṃ yanti, 

Sandhi tesaṃ najīrati; 

Yo adhippannaṃ sahati, 

Yoca jānāti desanaṃ. 

155 . 

Sace santā vivādanti, 

Khippaṃ sandhiraye puna; 

Bālā pattāva bhijjanti, 

Na te samathamajjhaguṃ. 

156 . 

Yenamittena saṃsaggo, 

Yogakkhemo vihīyati; 

Pubbeva jjhābhavantassa, 

Rakkhe akkhiva paṇḍito. 

157 . 

Yenamittena saṃsaggā, 

Yogakkhemo pavaḍḍhati; 

Kareyyattasamaṃ vutti, 

Sabbakiccesu paṇḍito. 

158 . 

Guṇo sabbaññutulyopi, 

Sīdate ko anissayo; 

Anaggha mapimāṇikkaṃ, 

Hemaṃ nissāya sobhate. 

159 . 

Pabbepabbe kamenucchu, 

Visesarasivaggato; 

Tathā sumittiko sādhu, 

Viparitova dujjano. 

160 . 

Teneva muninā vuttaṃ, 

Yekecilokiyādhammā; 

Tathā nibbānagāmīno, 

Santi lokuttarādhammā. 

161 . 

Kalyāṇamitta 1 māgamma, 

Sabbe te honti pāṇinaṃ; 

Tasmā kalyāṇamittesu, 

Kātabbo ādaro sadā. 

162 . 

Yo ve kataññū katavediko dhiro, 

Kalyāṇamitto daḷhabhattica hoti; 

Dukkhitassa sakkaccaṃ kareti kiccaṃ, 

Tathāvidhaṃ sappurisāti vadanti. 

163 . 

Yassahi dhammaṃ puriso vijaññā, 

Yecassa kaṅkhaṃ vinayanti santo; 

Tañhissa dīpañca parāyanañca, 

Na tena mittaṃ jirayetha pañño. 

Nāyakakathā 

164 . 

Kassako vāṇijomacco, 

Samaṇo sutasīlavā; 

Tesu vipulajātesu, 

Raṭṭhaṃpi vipulaṃ siyā. 

165 . 

Tesu dubbalajātesu, 

Raṭṭhaṃpi dubbalaṃ siyā; 

Tasmā raṭṭhaṃpi vipulaṃ, 

Dhāraye raṭṭhasāravā. 

166 . 

Mahārukkhassa phalino, 

Āmaṃ chindati yo phalaṃ; 

Rasañcassa najānāti, 

Bījañcassa vinassati. 

167 . 

Mahārukkhupamaṃ raṭṭhaṃ, 

Yo adhammena sāsati; 

Rasañcassa najānāti, 

Raṭṭhañcāpi vinassati. 

168 . 

Mahārukkhassa phalino, 

Pakkaṃ chindati yo phalaṃ; 

Rasañcassa vijānāti, 

Bījañcassa nanassati. 

169 . 

Mahārukkhupamaṃ raṭṭhaṃ, 

Dhammena yo pasāsati; 

Rasañcassa vijānāti, 

Raṭṭhañcāpi nanassati. 

170 . 

Janappadañca yorājā, 

Adhammena pasāsati; 

Sabbo sadhihi sorājā, 

Viruddho hoti khattiyo. 

171 . 

Tatheva nigame hiṃsaṃ, 

Ye yuttā kayavikkaye; 

Suṅkadānabalīkāre, 

Sa kosena virujjhati. 

172 . 

Mahāravarakhettesu, 

Saṅga, me katanissame; 

Ussite hiṃsayaṃ rājā, 

Sabalena virujjhati. 

173 . 

Tatheva isayo hiṃso, 

Saṃyame brahmacāriyo; 

Adhammacāri khattīyo, 

So saggena virujjhati. 

174 . 

Sayaṃkatā naparena, 

Mahānajjo juvakatā; 

Issarena tathā raññā, 

Saraṭṭhe adhipaccatā. 

175 . 

Pāpaṃvāpi hi puññaṃvā, 

Padhāno yaṃ karotice; 

Lokopevaṃ karotyeva, 

Taṃ vijāneyya paṇḍito. 

176 . 

Kacchapīnañca macchīnaṃ, 

Kukkuṭīnañca dhenūnaṃ; 

Puttaposā yathāhoti, 

Tathā maccesu rājūnaṃ. 

177 . 

Anāyakā vinassanti, 

Nassanti bahunāyakā; 

Thīnāyakā vinassanti, 

Nassanti susunāyakā. 

178 . 

Bahuvo yattha netāro, 

Sabbe paṇḍitamānino; 

Sabbe mahattamicchanti, 

Kataṃ nesaṃ vinassati. 

179 . 

Nodayāya vināsāya, 

Bahunāyakatā bhūsaṃ; 

Nomilanti vinassanti, 

Padmā nyakkehisattahi. 

180 . 

Asantuṭṭho yatī naṭṭho, 

Santuṭṭhoca mahīpati; 

Salajjā gaṇikā naṭṭhā, 

Nilajjātu kulaṅganā. 

181 . 

Na gaṇassa ggato gacche, 

Siddhe kamme samaṃphalaṃ; 

Kammavippatti cehoti, 

Mukharo tatra haññate. 

182 . 

Padhiro ca tapassīni, 

Sūro raṇavaṇo tathā; 

Majjapo patithī rājā, 

Ete nasaddahāmahaṃ. 

183 . 

Jāneyya pesane bhaccaṃ, 

Bandhavāpi bhayāgate; 

Āpadāsu tathā mittaṃ, 

Dārañca vibhavakkhaye. 

184 . 

Raṇā paccāgataṃ sūraṃ, 

Dhanañca gharamāgataṃ; 

Jiṇṇa mannaṃ pasaṃseyya, 

Dārañca gatayobbanaṃ. 

185 . 

Saddhāpemesu santesu, 

Nagaṇe māsakaṃ sataṃ; 

Saddhāvemesva santesu, 

Māsakaṃpi sataṃ gaṇe. 

186 . 

Adantadamanaṃ dānaṃ, 

Dānaṃ sabbatthasādhakaṃ; 

Dānena piyavācena, 

Unnamanti namantica. 

187 . 

Dānaṃ sinehabhesajjaṃ, 

Maccheraṃ dussanosadhaṃ; 

Dānaṃ yasassabhosajjaṃ, 

Maccheraṃ kappanosadhaṃ. 

188 . 

Dubbhikkhe annadātaṃca, 

Subhikkheca hiraññadaṃ; 

Bhayecābhayatādānaṃ, 

Saggepi bahu maññate. 

189 . 

Sataṃcakkhu sataṃkaṇṇā, 

Nāyakassa sutā sadā; 

Tathāpi andhapadhīro; 

Esā nāyakadhammatā. 

190 . 

Khamā jāgariyu ṭṭhānaṃ, 

Saṃvibhāgo dayikkhaṇā; 

Nāyakassa guṇāete, 

Icchitabbā hitatthinā. 

191 . 

Paribhūto mudū hoti, 

Atitikkhoca veravā; 

Etañcaubhayaṃ ñatvā, 

Anumajjhaṃ samācare. 

192 . 

Nekantamudunā sakkā, 

Ekantatikhiṇenavā; 

Attaṃ mahante ṭhapetuṃ, 

Tasmā ubhaya mācare. 

193 . 

Piṭṭhito kkaṃ niseveyya, 

Kucchinātu hutāsanaṃ; 

Sāmikaṃ sabbabhāvena, 

Paralokaṃ amāyāya. 

194 . 

Naseve pharusaṃsāmiṃ, 

Taṃpi sevena macchariṃ; 

Tato paggaṇhakaṃseve, 

Seve niggaṇhakaṃ tato; 

195 . 

Na sā rājā yo ajeyyaṃ jināti, 

Na so sakhāyo sakhāraṃ jināti; 

Na sā bhariyā patino virodhati, 

Na te vuttā ye nabharanti jiṇṇakaṃ. 

196 . 

Na sā sabhā yattha nasanti santo, 

Na te santo ye navadanti dhammaṃ; 

Rāgañca dosañca pahāya mohaṃ, 

Dhammaṃ bhaṇantāva bhavanti santo. 

197 . 

Sutassa rakkhā satatābhiyogo; 

Kulassa vattaṃ purisassa vijjā; 

Rañño pamādo pasamodhanassa, 

Thīnantu jānāmi na jātu rakkhaṃ. 

Itthikathā 

198 . 

Namātarā dhītuyā vāpi, 

Bhagīniyā vicakkhaṇo; 

Navivittāsane mante, 

Nārī māyāvinīnanu. 

199 . 

Vijjutānañca lolattaṃ, 

Satthānañcatitikkhaṇaṃ; 

Sīghataṃ vāyutejānaṃ, 

Anukubbanti nāriyo. 

200 . 

Dviguṇo thīna māhāro, 

Buddhicāpi catugguṇo; 

Chaguṇo hoti vāyāmo, 

Kāmotva ṭṭha guṇobhave. 

201 . 

Ekamekāyaitthīyā, 

Aṭṭhaṭṭhapatino siyuṃ; 

Sūrāca balavantoca, 

Sabbākāmarasāharā; 

Kareyya navame chandaṃ, 

Unnattā hi napūrati. 

202 . 

Lapanti saddhimaññena, 

Passantaññaṃ savibbhamā; 

Cittakaṃ cintayantaññaṃ, 

Nārīnaṃnāma ko piyo. 

203 . 

Jivhāsahassiko yo hi, 

Jīve vassasataṃ naro; 

Tena nikammuno vutto, 

Thīdoso kiṃkhayaṃgato. 

204 . 

Aggi āpo thiyo muḷho, 

Sappo rājakulānica; 

Payatanāpagantabbo, 

Maccupāṇaharāniti. 

205 . 

Itthīnaṃ dujjanā nañca, 

Visāsonopapajjate; 

Vīsassa siṅgino roga, 

Nadīrājakulassaca. 

206 . 

Satthaṃ sunicchitamatīpi vicintanīyaṃ, 

Svārādhitopya vanipo parisaṅkanīyo; 

Hatthaṅgatāpi yuvatīparirakkhanīyā, 

Satthāvanīpayuvatīsu kutovasitthaṃ. 

207 . 

Ayuttakammāraddhanaṃ virodho, 

Saṅghassa yuddhañca mahābalehi; 

Vissāsakammaṃ pamādāsu niccaṃ, 

Dvārānimaccussa vadanti paññā. 

208 . 

Vātaṃ jālena naro parāmase, 

Osiñce sāgaraṃ ekapāṇinā; 

Sakenatālena janeyya ghosaṃ, 

Yo sabbabhāvaṃ pamadāsu osaje. 

209 . 

Itthīpi hi ekacciyā, 

Seyyā vuttāva muninā; 

Bhaṇḍāna muttamaṃ itthī, 

Aggupaṭṭhāyikātica. 

210 . 

Yo naṃ bharati sabbadā, 

Niccaṃ ātāpi ussuko; 

Sabbakāmaharaṃ posaṃ, 

Bhattāraṃ nātimaññati. 

211 . 

Nācāpi sotthi bhattāraṃ, 

Issācārena rosaye; 

Bhattuca garunosabbe, 

Paṭipūjeti paṇḍito. 

212 . 

Uṭṭhāyikā anālāsā, 

Saṅgahitaparijjanā; 

Bhattu manāpaṃ carati, 

Bhattakaṃ anurakkhati. 

213 . 

Evaṃ vattati yānārī, 

Bhattuchandavasānugā; 

Manāpānāma tedevā, 

Yattha sā upapajjati. 

214 . 

Kokilānaṃ saro rūpaṃ, 

Nārīrūpaṃ patibbataṃ; 

Vijjā rūpa marūpānaṃ, 

Khamā rūpaṃ tapassīnaṃ. 

215 . 

Āneya kulajaṃ pañño, 

Virūpamapi kaññakaṃ; 

Hīnāyapi surūpāya, 

Vivāhaṃsadisaṃ kare. 

216 . 

Visamhāmatamādeyya , 

Amajjamhāpikañcanaṃ; 

Nicamhāpyuttamāvijjā, 

Ratanitthīpidukulā. 

217 . 

Bālitthī makkhikātuṇḍaṃ, 

Isīnañca kamaṇḍaluṃ; 

Setambu phalaṃ tambulaṃ, 

Nocchiṭṭhamupajāyate. 

218 . 

Bālakko paṇṇadhūmoca, 

Vuddhitthī pallalodakaṃ; 

Āyukkhayakaraṃ niccaṃ, 

Rattoca dadhibhojanaṃ. 

219 . 

Thiyo seveyya naccantaṃ, 

Sāduṃ bhuñjeyyanāhitaṃ; 

Pūjaye mānaye vuddhe, 

Guruṃ māyāya nobhaje. 

220 . 

Ācāro kula mākhyāti, 

Desa mākhyāti bhāsitaṃ; 

Sambhavo pema mākhyāti, 

Deha mākhyātibhojanaṃ. 

221 . 

Dehītivacanādvārā , 

Dehaṭṭhāpañcadevatā; 

Sajja niyanti dhī kitti, 

Hirī sirī matīpica. 

222 . 

Dehītivacanaṃ dukkhaṃ, 

Natthītivacanaṃ tathā; 

Vākyaṃdehītinatthīti, 

Mābhaveyya bhavebhave. 

223 . 

Bodhayanti nayācanti, 

Dehīti pacchimājanā; 

Passa vatthumadānassa, 

Mābhavatūti īdiso. 

224 . 

Mahā atyappakaṃ yāti, 

Niguṇe guṇavāpiha; 

Aṭṭhānaṭṭheyyabhāvena, 

Gajindoiva dabbake. 

225 . 

Mahantaṃ nissayaṃkatvā, 

Khuddopyatimahā bhave; 

Hemapabbatamāpajja, 

Sovaṇṇākira pakkhino. 

226 . 

Bahūna mappasārānaṃ, 

Ekibhāvo hidujjayo; 

Tiṇena vaṭṭate rajju, 

Tāya nāgopi bandhate. 

227 . 

Asahāyo samatthopi, 

Tejasi kiṃ karissati; 

Nivātasaṇṭhito aggi, 

Sayamevūpasammati. 

228 . 

Khantuṃ tapanajotejo, 

Sakkāhoti na vaṇṇajo; 

Bhūpādīhi katodaṇḍo, 

Sakkāhoti na bhaccajo. 

229 . 

Thīsaṃsagge kutosuddho, 

Maṃsabhakkhe kutodayā; 

Surāpāṇe kutosaccaṃ, 

Pakodhamhi kutotapo. 

230 . 

Thīyā guyhaṃ nasaṃseyya, 

Amittassaca paṇḍito; 

Yocā missena saṃhīro, 

Hadayattheno yonaro. 

231 . 

Guyhamattha 

Sambodhayati yonaro; 

Mantabhedabhayā tassa, 

Dāsabhūto titikkhati. 

232 . 

Vahe amitta khandhena, 

Yāvakāle anāgate; 

Tamheva cāgate kāle, 

Bhinde ghaṭami vuppale. 

233 . 

Khalaṃ sālaṃ pasuṃ khettaṃ, 

Gantvācassa abhikkhaṇaṃ; 

Mitaṃ dhaññaṃ nidhāpeyya, 

Mitañca pācaye ghare. 

234 . 

Kodhaṃ lobhaṃ madaṃ mānaṃ, 

Tandiṃ missaṃ pamattakaṃ; 

Soṇṭhaṃniddhālukaṃ makkhaṃ, 

Maccherañca jahe budho. 

235 . 

Kodho abbhantare jāto, 

Dhūvaṃ nāseti kodhanaṃ; 

Vatthālaṅkārapuṇṇāyaṃ, 

Mañjūsāyaṃ sikhīyathā. 

236 . 

Uppajjate sace kodho; 

Āvajje kakacūpamaṃ; 

Uppajje ce rase taṇhā, 

Puttamaṃsūpamaṃ sare. 

237 . 

Guṇa maddhisamaṃ makkhe, 

Parena kalahe sati; 

Addhisamaṃ pakāseti, 

Aṇumattaṃvavajjakaṃ. 

238 . 

Tasseva tena pāpīyo, 

Yo kuddhaṃ paṭikujjhati; 

Kuddha mapaṭikujjhanto, 

Saṅgāmaṃ jeti dujjayaṃ. 

239 . 

Rāgonāma manosallaṃ, 

Guṇatthavaratakkaro; 

Rāhu vijjāsasaṅkassa, 

Tapodhanahutāsano. 

240 . 

Pamādo jāyate madā, 

Pamādā jāyate khayo; 

Khayā padosā jāyanti, 

Madaṃ kiṃ najahe budho. 

241 . 

Namanti phalinorukkhā, 

Namanti vibudhājanā; 

Sukkhakaṭṭhañca muḷhoca, 

Bhijjateva nanamanti. 

242 . 

Ṭhāne vuddhāna mokāsaṃ, 

Dade vuddhāpacāyiko; 

Nanu tālo ajīvopi, 

Samīpa ññe paronato. 

243 . 

Garukātabbaposesu, 

Niccavuttiṃ karoti yo; 

Nicattaṃ so pahantāna, 

Uttamatte patiṭṭhati. 

244 . 

Yattha posaṃ najānanti, 

Jātiyā vinayena vā; 

Na tattha mānaṃ kariyā, 

Vasa maññātakejane. 

245 . 

Aññātavāsaṃ vasatā, 

Jātavedasamenāpi; 

Khamitabbaṃ sapaññena, 

Api dāsassa tajjitaṃ. 

246 . 

Dhanadhaññāpayogesu, 

Tathā vijjāgamesuca; 

Dūteca byavahāreca, 

Cattalajjo sadā bhave. 

247 . 

Nahi koci kate kicce, 

Kattāraṃ sammapekkhate; 

Tasmā sabbānikammāni, 

Sāvasesāni kāraye. 

248 . 

Iṇaseso aggiseso, 

Sattuseso tayoime; 

Punappunaṃpi vaḍḍhanti, 

Tasmā sesaṃ nakāraye. 

249 . 

Natthi vijjāsamaṃ vittaṃ, 

Natthi byādhisamo ripu; 

Natthi attasamaṃ pemaṃ, 

Natthi kammaparaṃ balaṃ. 

250 . 

Attanā kurute lakkhī, 

Alakkhīcāpi attanā; 

Nahi lakkhī alakkhīca, 

Añño aññassa kurute. 

251 . 

Sayaṃ āyaṃ vayaṃ raññā, 

Sayaṃ jaññā katākataṃ; 

Attanāva bhavakkheyya, 

Katāni akatānica. 

252 . 

Upakāraṃ hiteneva, 

Sattunā sattu muddhare; 

Pādalaggaṃ karaṭṭhena, 

Kaṇṭakena kaṇṭakaṃ. 

253 . 

Name namantassa bhaje bhajantaṃ, 

Kiccāni krupassa kareyya kiccaṃ; 

Nā natthakāmassa kareyya atthaṃ, 

Asambhajantaṃpi nasambhajeyya. 

254 . 

Caje cajantaṃ navataṃ kariyā, 

Apetacittena nasambhajeyya; 

Dijo dumaṃ khīṇaphala mañatvā, 

Aññaṃ sapekkheyya mahāti loko. 


