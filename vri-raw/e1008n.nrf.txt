 

Namo tassa bhagavato arahato sammāsambuddhassa 

Cāṇakyanītipāḷi 

1 . 

Nānāsattho ddhataṃ vakkhe, 

Rāja nīti samuccayaṃ; 

Sabba bīja midaṃ satthaṃ, 

Cāṇakyaṃ sārasaṅgahaṃ. 

2 . 

Mūlasuttaṃ pavakkhāmi, 

Cāṇakyena yathoditaṃ; 

Yassa viññāna mattena, 

Mūḷho bhavati paṇḍito. 

3 . 

Viduttaṃ narapaccañca, 

Nevatulyaṃ kudācanaṃ; 

Sadese pujjate rājā, 

Vidū sabbattha pujjate. 

4 . 

Paṇḍite ca guṇā sabbe, 

Mūḷhe dosā hi kevalaṃ; 

Tasmā mūḷhasahassesu, 

Pañño eko visisyate. 

5 . 

Mātariva paradāresu, 

Paradabbesu leṭṭuva; 

Attaniva sabbabhūtesu, 

Yo passati sapaṇḍito. 

6 . 

Kiṃkulena visālena, 

Guṇahīno tu yonaro; 

Akulinopi satthañño, 

Devatāhipi pujjate. 

7 . 

Rūpayobbanasampannā , 

Visālakulasambhavā; 

Vijjāhīnā nasobhante, 

Niggandhā iva kiṃsukā. 

8 . 

Tārānaṃ bhūsaṇaṃ cando, 

Nārīnaṃ bhūsaṇaṃ pati; 

Puthabyā bhūsaṇaṃ rājā, 

Vijjā sabbassa bhūsaṇaṃ. 

9 . 

Mātā sattu pitā verī, 

Yena bālo napāṭṭhito; 

Na sobhate sabhāmajjhe, 

Haṃsamajjhe bakoyathā. 

10 . 

Varameko guṇī putto, 

Na ca mūḷhasatehipi; 

Eko cando tamo hanti, 

Na ca tāragaṇehipi. 

11 . 

Lālaye pañcavassāni, 

Dasavassāni tālaye; 

Patte tu soḷase vasse, 

Puttaṃ mittaṃva ācare. 

12 . 

Lālane bahavo dosā, 

Tālane bahavo guṇā; 

Tasmā puttañca sissañca, 

Tālaye na tu lālaye. 

13 . 

Ekenāpi suvakkhena, 

Pupphitena sugandhinā; 

Vāsitassa vanaṃ sabbaṃ, 

Suputtena kulaṃyathā. 

14 . 

Ekassāpi kuvakkhassa, 

Koṭaraṭṭhena agginā; 

Dayhate hi vanaṃ sabbaṃ, 

Kuputtena kulaṃ yathā. 

15 . 

Dūrato sobhate mūḷho, 

Lambamāna paṭāvuto; 

Tāvañca sobhate mūḷho, 

Yāva kiñci nabhāsate. 

16 . 

Visato amataṃ gāyhaṃ, 

Amejjhāapi kañcanaṃ; 

Nīcato uttamā vijjā, 

Thīratnaṃ dukkulāapi. 

17 . 

Ussave byasaneceva, 

Dubbhikkhe sattuviggahe; 

Rājadvāre susāneca, 

Yo tiṭṭhati sabandhavo. 

18 . 

Parokkhe kiccahantāraṃ, 

Paccakkhe piyavādinaṃ; 

Vajjaye tādisaṃ mittaṃ, 

Visakumbhaṃ payomukhaṃ. 

19 . 

Sakiṃ duṭṭhañca mittaṃ yo, 

Puna sandhātu micchati; 

Samaccu mupagaṇhāti, 

Gabbha massatarī yathā. 

20 . 

Na vissase avissatthaṃ, 

Mittañcāpi na vissase; 

Kadāci kupitaṃ mittaṃ, 

Sabbadosaṃ pakāsaye. 

21 . 

Jāniyā pesane bhacce, 

Bandhave byasanāgame; 

Mittañcā padikāleca, 

Bhariyañca vibhavakkhaye. 

22 . 

Upakāraggahitena, 

Sattunāsattumuddhare; 

Pādalaggaṃ karaṭṭhena, 

Kaṇṭakeneva kaṇṭakaṃ. 

23 . 

Na mittaṃ koci kassaci, 

Na koci ripu kassaci; 

Kāraṇena hi ñāyati, 

Mittāni ca ripū tathā. 

24 . 

Dujjano piyavādī ca, 

Netaṃ vissāsakāraṇaṃ; 

Madhu tiṭṭhati jivhagge, 

Hadaye tu halāhalaṃ. 

25 . 

Dujjano parihantabbo, 

Vijjāyā laṅkatopi saṃ; 

Maṇinā bhūsito sappo, 

Kime so nabhayaṃ karo. 

26 . 

Sappo kūro khalo kūro, 

Sappā kūrataro khalo; 

Manto sadhivaso sappo, 

Khalo kena nivāyyate. 

27 . 

Nakhīnañca nadīnañca, 

Siṅgīnaṃ satthapāṇinaṃ; 

Vissāso nevakātabbo, 

Thīsu rājakulesu ca. 

28 . 

Hatthī hatthasahassena, 

Satahatthena vājino; 

Siṅgino dasahatthena, 

Ṭhānacāgena dujjano. 

29 . 

Āpadatthaṃ dhanaṃ rakkhe, 

Dāraṃ rakkhe dhanehipi; 

Attānaṃ satataṃ rakkhe, 

Dārehipi dhanehipi. 

30 . 

Paradāraṃ paradabbaṃ, 

Parivādaṃ parassa ca; 

Parihāsaṃ guruṭṭhāne, 

Cāpalyañca vivajjaye. 

31 . 

Caje ekaṃ kulassatthe, 

Gāmassatthe kulaṃ caje; 

Gāma janapadassatthe, 

Attatthe pathaviṃ caje. 

32 . 

Calatyekena pādena, 

Tiṭṭha tyekena buddhimā; 

Nāsamikkhya paraṃ ṭhānaṃ, 

Pubbamāyatanaṃ caje. 

33 . 

Luddha matthena gaṇheyya, 

Thaddha mañjalī kammunā; 

Mūḷhaṃ chando nuvattena, 

Tathā tathena paṇḍitaṃ. 

34 . 

Atthanāsaṃ manotāpaṃ, 

Gehe duccaritāni ca; 

Vañcanañca pamāṇañca, 

Matimā na pakāsaye. 

35 . 

Dhanadhaññappayogesu , 

Tathā vijjāgamesu ca; 

Āhāre byavahāre ca, 

Cattalajjo sadā bhave. 

36 . 

Dhanino sotthiyo rājā, 

Nadī vejjo tu pañcamo; 

Pañca yatra navijjante, 

Tatra vāsaṃ nakāraye. 

37 . 

Yasmiṃdese na sammānaṃ, 

Na pīti naca bandhavā; 

Na ca vijjāgamo koci, 

Taṃdesaṃ parivajjaye. 

38 . 

Manasā cintitaṃ kammaṃ, 

Vacasā napakāsaye; 

Aññalakkhita kāriyassa, 

Yato siddhi najāyate. 

39 . 

Kudesañca kuvuttiñca, 

Kubhariyaṃ kunadiṃ tathā; 

Kudabbañca kubhojjañca, 

Vajjaye tu vicakkhaṇo. 

40 . 

Iṇasesoggi seso ca, 

Byādhiseso tatheva ca; 

Puna ca vaḍḍhate yasmā, 

Tasmā sesaṃ nakāraye. 

41 . 

Cintā jaro manussānaṃ, 

Vatthānaṃ ātapo jaro; 

Asobhagyaṃ jaro thīnaṃ, 

Assānaṃ methunaṃ jaro. 

42 . 

Atthi putto vase yassa, 

Bhacco bhariyā tatheva ca; 

Abhāve pyatisantoso, 

Saggaṭṭho so mahītale. 

43 . 

Duṭṭhā bhariyā saṭhaṃ mittaṃ, 

Bhacco cuttaradāyako; 

Sa sappeca gahe vāso, 

Maccureva nasaṃsayo. 

44 . 

Mātā yassa gehe natthi, 

Bhariyācā piyavādinī; 

Araññaṃ tena gantabbaṃ, 

Yathā raññaṃ tathāgahaṃ. 

45 . 

Iṇakattā pitā sattu, 

Mātā ca byabhicārinī; 

Bhariyā rūpavatī sattu, 

Putto sattu apaṇḍito. 

46 . 

Kokilānaṃ saro rūpaṃ, 

Nārī rūpaṃ patibbatā; 

Vijjā rūpaṃ kurūpānaṃ, 

Khamā rūpaṃ tapassinaṃ. 

47 . 

Avijjaṃ jīvanaṃ suññaṃ, 

Disā suññā abandhavā; 

Puttahīnaṃ gahaṃ suññaṃ, 

Sabbasuññā daliddatā. 

48 . 

Adātā vaṃsadosena, 

Kammadosā daliddatā; 

Ummādā mātudosena, 

Pitudosena mūḷhatā. 

49 . 

Guru aggi dvijādīnaṃ, 

Vaṇṇānaṃ brāhmaṇo guru; 

Pati reko gurutthīnaṃ, 

Sabbassābhyāgato guru. 

50 . 

Atidabbe hatā laṅkā, 

Atimāne ca koravā; 

Atidāne balībaddho, 

Sabbamaccanta gahitaṃ. 

51 . 

Vatthahīno tvalaṅkāro, 

Ghatahīnañca bhojanaṃ; 

Thanahīnā ca yānārī, 

Vijjāhīnañca jīvanaṃ. 

52 . 

Bhojjaṃ bhojanasatti ca, 

Ratisatti varā thiyo; 

Vibhavo dānasatti ca, 

Nāppassa tapaso phalaṃ. 

53 . 

Puttappayojanā dārā, 

Putto piṇḍappayojano; 

Hitappayojanaṃ mittaṃ, 

Dhanaṃ sabbappayojanaṃ. 

54 . 

Dullabhaṃ pākatikaṃ vākyaṃ, 

Dullabho khemakaro suto; 

Dullabhā sadisī jāyā, 

Dullabho sajano piyo. 

55 . 

Selesele namāṇikkaṃ, 

Muttikaṃ na gajegaje; 

Sādhavo na hi sabbatra, 

Candanaṃ na vanevane. 

56 . 

Asoco niddhano pañño, 

Asoco paṇḍitabandhavo; 

Asocā vidhavā nārī, 

Puttanatta patiṭṭhitā. 

57 . 

Avijjo puriso soco, 

Socaṃ methuna mappajaṃ; 

Nirāhārā pajā socā, 

Socaṃ rajja marājakaṃ. 

58 . 

Kulehi saha sampakkaṃ, 

Paṇḍitehi ca mittataṃ; 

Ñātībhi ca samaṃ melaṃ, 

Kubbāno navinassati. 

59 . 

Kaṭṭhā vutti parādhinā, 

Kaṭṭho vāso nirāsayo; 

Niddhano byavasāyo ca, 

Sabbakaṭṭhā daliddatā. 

60 . 

Takkarassa kuto dhammo, 

Dujjanassa kuto khamā; 

Vesiyā ca kuto sneho, 

Kuto saccañca kāminaṃ. 

61 . 

Pesitassa kuto mānaṃ, 

Kopanassa kuto sukhaṃ; 

Thīnaṃ kuto satittañca, 

Kuto mettī khalassa ca. 

62 . 

Dubbalassa balaṃ rājā, 

Bālānaṃ rodanaṃ balaṃ; 

Balaṃmūḷhassa monittaṃ, 

Corānaṃ atathaṃ balaṃ. 

63 . 

Yo dhuvāni pariccajja, 

Adhuvaṃ parisevati; 

Dhuvāni tassa nassanti, 

Adhuvaṃ naṭṭhameva ca. 

64 . 

Sukkaṃ maṃsaṃ thiyo vuddhā, 

Bālakka taruṇaṃ dadhi; 

Pabhāte methunaṃ niddā, 

Sajju pāṇaharāni cha; 

65 . 

Sajju maṃsaṃ navannañca, 

Bālā thī khīrabhojanaṃ; 

Ghatamuṇhodakañceva, 

Sajju pāṇakarāni cha. 

66 . 

Sīhādekaṃ bakādekaṃ, 

Cha sunā tīṇi gadrabhā; 

Vāyasā catu sikkhetha, 

Cattāri kukkuṭādapi. 

67 . 

Pabhūtamappakiccaṃ vā, 

Yonaro kattumicchati; 

Saṃyatanena kattabbaṃ, 

Sīhādekaṃ pakittitaṃ. 

68 . 

Sabbindriyāni saṃyama, 

Bakova patito jano; 

Kāladesopapannāni, 

Sabbakiccāni sādhaye. 

69 . 

Bahvāsī sāppasantuṭṭho, 

Suniddo sīghacetano; 

Pabhubhatto ca sūro ca, 

Ñātabbā cha sunā guṇā. 

70 . 

Avissāmaṃ vahe bhāraṃ, 

Sītuṇhañca navindati; 

Sa santoso tathā niccaṃ, 

Tīṇi sikkhetha gadrabhā. 

71 . 

Guḷhamethunadhammañca, 

Kālekāle ca saṅgahaṃ; 

Appamādamanālasyaṃ, 

Catu sikkhetha vāyasā. 

72 . 

Yuddhañca pātaruṭṭhānaṃ, 

Bhojanaṃ saha bandhuhi; 

Thiyaṃ āpadaggataṃ rakkhe, 

Catu sikkhetha kukkuṭā. 

73 . 

Kotibhāro samatthānaṃ, 

Kiṃdūraṃ byavasāyinaṃ; 

Ko videso savijjānaṃ, 

Ko paro piyavādinaṃ. 

74 . 

Bhayassa kathito pantho, 

Indriyānamasaṃyamo; 

Tajjayo sampadāmaggo, 

Yeniṭṭhaṃ tena gamyate. 

75 . 

Na ca vijjāsamo bandhu, 

Na ca byādhisamo ripu; 

Nacāpaccasamo sneho, 

Na ca devā paraṃ balaṃ. 

76 . 

Samuddāvaraṇā bhūmi, 

Pākārāvaraṇaṃ gahaṃ; 

Narindāvaraṇā desā, 

Cārittāvaraṇā thiyo. 

77 . 

Ghatakumbhasamā nārī, 

Tattaṅgāra samo pumā; 

Tasmā ghatañca aggiñca, 

Nekatra thapaye budho. 

78 . 

Āhāro dviguṇo thīnaṃ, 

Buddhi tāsaṃ catugguṇo; 

Chaguṇo byavasāyo ca, 

Kāmocaṭṭhaguṇo mato. 

79 . 

Jiṇṇamannaṃ pasaṃseyya, 

Bhariyaṃ gatayobbanaṃ; 

Raṇā paccāgataṃ sūraṃ, 

Sassañca gehamāgataṃ. 

80 . 

Asantuṭṭhā dvijā naṭṭhā, 

Santuṭṭhāiva pāthivā; 

Salajjā gaṇikā naṭṭhā, 

Nillajjā ca kulitthiyo. 

81 . 

Avaṃsapatito rājā, 

Mūḷhaputto ca paṇḍito; 

Adhanena dhanaṃ pāpya, 

Tiṇaṃva maññate janaṃ. 

82 . 

Brahmahāpi naro pujjo, 

Yassatthi vipulaṃ dhanaṃ; 

Sasino tulyavaṃsopi, 

Niddhano paribhūyate. 

83 . 

Potthakaṭṭhā tu yāvijjā, 

Parahatthagataṃ dhanaṃ; 

Kiccakāle samuppanne, 

Na sāvijjā na taddhanaṃ. 

84 . 

Pādapānaṃ bhayaṃ vātā, 

Padmānaṃ sisirā bhayaṃ; 

Pabbatānaṃ vajīramhā, 

Sādhūnaṃ dujjanā bhayaṃ. 

85 . 

Paññe niyujjamāne tu, 

Santi rañño tayoguṇā; 

Yaso sagganivāso ca, 

Vipulo ca dhanāgamo. 

86 . 

Mūḷhe niyujjamānetu, 

Khattiyassāguṇā tayo; 

Ayaso catthanāso ca, 

Narake gamanaṃ tathā. 

87 . 

Bahūmūḷhasaṅghātehi, 

Aññoññapasuvuttibhi; 

Pacchādyante guṇā sabbe, 

Meghehiva divākaro. 

88 . 

Yassa khettaṃ nadītīre, 

Bhariyāpi parappiyā; 

Puttassa vinayo natthi, 

Maccureva nasaṃsayo. 

89 . 

Asambhābyaṃ navattabbaṃ, 

Paccakkhamapi dissate; 

Silā tarati pānīyaṃ, 

Gītaṃ gāyati vānaro. 

90 . 

Subhikkhaṃ kasake niccaṃ, 

Niccaṃ sukha marogike; 

Bhariyā bhattu piyā yassa, 

Tassa niccossavaṃ gahaṃ. 

91 . 

Helassa kammanāsāya, 

Buddhināsāya niddhanaṃ; 

Yācanā mānanāsāya, 

Kulanāsāya bhojanaṃ. 

92 . 

Sevitabbo mahāvakkho, 

Phalacchāyā samanvito; 

Yadi devā phalaṃ natthi, 

Chāyā kena nivāraye. 

93 . 

Paṭhame najjitā vijjā, 

Dutīye najjitaṃ dhanaṃ; 

Tatīye najjitaṃ puññaṃ, 

Catutthe kiṃkarissati. 

94 . 

Nadīkūleca ye vakkhā, 

Parahatthagataṃ dhanaṃ; 

Kiccaṃ thīgocaraṃ yassa, 

Sabbaṃ taṃ viphalaṃ bhave. 

95 . 

Kudesamāsajja kutotthasañcayo, 

Kuputtamāsajja kuto jalañjalī; 

Kugehiniṃ pāpya gahe kuto sukhaṃ, 

Kusissamajjhāpayato kuto yaso. 

96 . 

Kūpodakaṃ vaṭacchāyā, 

Sāmā thīciṭṭhakālayaṃ; 

Sītakāle bhave uṇhaṃ, 

Gimhakāle ca sītalaṃ. 

97 . 

Visaṃ caṅkamanaṃ rattiṃ, 

Visaṃ raññonukulatā; 

Visaṃ thīpi aññāsattā, 

Visaṃ byādhi avekkhito. 

98 . 

Duradhītā visaṃ vijjā, 

Ajiṇṇe bhojanaṃ visaṃ; 

Visaṃ goṭṭhī daliddassa, 

Vuddhassa taruṇī visaṃ. 

99 . 

Padose nihato pantho, 

Patitā nihatā thiyo; 

Appabījaṃ hataṃ khettaṃ, 

Bhaccadosā hato pabhū. 

100 . 

Hatamasottiyaṃ saddhaṃ, 

Hato yañño tvadakkhiṇo; 

Hatā rūpavatī vañjhā, 

Hataṃ senamanāyakaṃ. 

101 . 

Vedavedaṅga tattañño, 

Japahomaparāyano; 

Āsīvādavacoyutto, 

Esa rājapurohito. 

102 . 

Kulasīlaguṇopeto, 

Sabbadhammaparāyano; 

Pavīṇo pesanādyakkho, 

Dhammādyakkho vidhīyate. 

103 . 

Ayubbedakatābhyāso, 

Sabbesaṃ piyadassano; 

Ariyasīlaguṇopeto, 

Esa vajjo vidhīyate. 

104 . 

Sakiṃdutta gahitattho, 

Lahuhattho jitakkharo; 

Sabbasattha samālokī, 

Pakaṭṭho nāma lekhako. 

105 . 

Samattanītisattañño, 

Vāhane pūjitassamo; 

Sūravīraguṇopeto, 

Senādhyakkho vidhīyate. 

106 . 

Sucī vākyapaṭuppañño, 

Paracittopalakkhako; 

Dhīro yathāttha vādī ca, 

Esa dūto vidhīyate. 

107 . 

Puttanatta guṇopeto, 

Satthañño piṭṭhapācako; 

Sūro ca kathinoceva, 

Sūpakāro sa uccate. 

108 . 

Iṅgitā kāratattañño, 

Balavā piyadassano; 

Appamādī sadā dakkho, 

Patihāro sa uccate. 

109 . 

Yassa natthi sayaṃ paññā, 

Satthaṃ tassa karoti kiṃ; 

Locanehi vihīnassa, 

Dappaṇo kiṃkarissati. 

110 . 

Kiṃkarissanti vattāro, 

Sotaṃ yattha navijjate; 

Naggakapaṇake dese, 

Rajaṇo kiṃkarissati. 


