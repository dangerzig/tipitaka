 

Namo tassa bhagavato arahato sammāsambuddhassa 

Jinālaṅkāra 

Paṇāmadīpanīgāthā 

1 . 

Yo lokatthāya buddho dhanasutabhariyāaṅgajīve cajitvā pūretvā āramiyo tidasamanupame bodhipakkhīyadhamme, 

Patvā bodhiṃ visuddhaṃ sakalaguṇadadaṃ seṭṭhabhūto tiloke, 

Katvā dukkhassa antaṃ katasubhajanataṃ dukkhato mocayittha. 

2 . 

Natvānāhaṃ jinantaṃ samupacitasubhaṃ sabbalokekabandhuṃ, 

Nāhu yenapi tulyo kusalamahimato uttamo bhūtaloke tassevāyaṃ uvimhaṃ suvipulamamalaṃ bodhisambhārabhūtaṃ, 

Hetuṃ hetvānurūpaṃ sugatagataphalaṃ bhāsato me suṇātha. 

Yogāvacarasampattidīpanīgāthā 

3 . 

Jāto yo navame khaṇe sutadharo sīlena suddhindriyo saṃsāraṃ ayato bhavakkayakaraṃ disvā sivaṃ khemato, 

Taṃ sampāpakamaggadesakamuniṃ sampūjayanto tato uddhānussatibhāvanādikamato sampādaye taṃ sivaṃ. 

Vatthuvisodhanīgāthā 

4 . 

Buddhoti ko buddhaguṇo ti ko so, 

Acintayādittamupāgato yo; 

Anaññasādhāraṇabhūtamatthaṃ, 

Akāsi kiṃ so kimavoca buddho. 

5 . 

Visuddhakhandhasantāno buddhoti niyamo kato, 

Khandhasantānasuddhī tu guṇoti niyamo kato. 

6 . 

Akāsi kiccāni dinesu pañca, 

Pasādayañciddhibalena sena; 

Janānasesaṃ cariyānukūlaṃ, 

Ñatvānavocānusayappahānaṃ. 

Anaññasādhāraṇadīpanīgāthā 

7 . 

Abbhuggatā yassa guṇā anantā, 

Tibuddhakhettekadivākaroti; 

Jānāti so lokamimaṃ parañca, 

Sacetanañceva acetanañca; 

Sakassa santānagataṃ paresaṃ, 

Byatītamappattakamatrabhūtaṃ. 

8 . 

Anantasattesu ca lokadhātusu, 

Ekova sabbepi samā na tena; 

Disāsu pubbādisu cakkavāḷā, 

Sahassasaṅkhāyapi appameyyā; 

Ye tesu devā manujā ca brahmā, 

Ekattha saṅgamma hi mantayantā. 

9 . 

Anādikālāgatanāmarūpinaṃ, 

Yathāsakaṃ hetuphalattavuttinaṃ; 

Tabbhāvabhāvittamasambhuṇantā, 

Nānāvipallāsamanupaviṭṭhā. 

10 . 

Kammappavattiñca phalappavattiṃ, 

Ekattanānattanirīhadhammataṃ; 

Viññattisantānaghanena channato, 

Sivañjasaṃ no bhaṇituṃ samatthā. 

11 . 

Eko va so santikaro pabhaṅkaro, 

Saṅkhāya ñeyyāni asesitāni; 

Tesañhi majjhe paramāsambhīvadaṃ, 

Sivañjasaṃ dīpayituṃ samattho. 

12 . 

So gotamo sakyasuto munindo, 

Sabbassa lokassa padīpabhūto; 

Anantasatte bhavabandhanamhā, 

Mocesi kāruññaphalānupekkhī. 

Abhinīhāradīpanīgāthā 

13 . 

Vadetha tassīdha anappakaṃ guṇaṃ, 

Na tena tulyo paramo ca vijjati; 

Kiṃ taṃ guṇaṃ taṃ sadisena dinnaṃ, 

Sayaṃkataṃ kinnu adhiccaladdhaṃ. 

14 . 

Nādhiccaladdhaṃ na ca pubbabuddhā, 

Brahmādinaṃ sammutiyā bahūnaṃ; 

Sayaṃkateneva anopamena, 

Dānādinā laddhamidaṃ vipākaṃ. 

15 . 

Ito catunnaṃ asaṅkhiyānaṃ, 

Sataṃsahassānadhikānamatthake; 

Kappe atītamhi sumedhatāpaso, 

Vehāyasaṃ gacchati iddhiyā tadā. 

16 . 

Dipaṅkaro nāma jino sasaṅgho, 

Rammaṃ puraṃ yāti virocamāno; 

Manussadevehibhipūjiyanto, 

Sahassaraṃsi viya bhāṇumā nabhe. 

17 . 

Tassañjasaṃ kātubahussahānaṃ, 

Buddhoti sutvā sumano patīto; 

Mamajja dehaṃ panimassa datvā, 

Buddho ahaṃ hessamanāgatediso. 

18 . 

Tasmiñjase kandaratamhi paṅke, 

Katvāna setuṃ sayi so sadehaṃ; 

Buddho ayaṃ gacchatu piṭṭhiyā mamaṃ, 

Bodhissace hessati me anāgate. 

19 . 

Ussīsakaṃ yāti jino hi tassa, 

Ajjhāsayo sijjhatimassanāgate; 

Ñatvāna byākāsi asesato hi, 

Buddho ayaṃ hessatināgatesu. 

20 . 

Sutvāna patto va mahābhisekaṃ, 

Laddhaṃ va bodhiṃ samanussaranto; 

Pūjetvā yāte munidevamānuse, 

Uṭṭhāya so sammasi pāramī dasa. 

21 . 

Daḷhaṃ gahetvā samatiṃsapāramī, 

Sikkhattayañcassa jinassa santike; 

Kātuṃ samattho pi bhavassa pāraṃ, 

Sattesu kāruññabalā bhavaṃ gato. 

22 . 

Uppannuppannake so jinavaramatule pūjayitvā asesaṃ buddho eso hi oso bhavati niyamato byākato tehi tehi tesaṃ tesaṃ jinānaṃ acanamanupamaṃ pūjayitvā sirena, 

Taṃ taṃ dukkhaṃ sahitvā sakalaguṇadadaṃ pāramī pūrayittha. 

Bodhisambhāradīpanīgāthā 

23 . 

So dukkhakhinnajanadassanadukkhakhinno, 

Kāruññameva janatāya akāsi niccaṃ; 

Tesaṃ hi mocanamupāyamidanti ñatvā, 

Tādīparādhamapi attani ropayī so. 

24 . 

Dānādinekavarapāramisāgaresu, 

Ogāḷhatāyapi paduṭṭhajanena dinnaṃ; 

Dukkhaṃ tathā atimahantatarampi kiñci, 

Nāññāsi sattahitamevea gavesayanto. 

25 . 

Chetvāna sīsaṃ hi sakaṃ dadanto, 

Maṃsaṃ pacitvāna sakaṃ dadanto; 

So cattagatto paṇidhānakāle, 

Duṭṭhassa kiṃ dussati chedanena. 

26 . 

Evaṃ anantamapi jātisatesu dukkhaṃ, 

Patvāna sattahitameva gavesayanto; 

Dīpaṅkare gahitasīlasamādhipaññaṃ, 

Pālesi yāva sakabodhitale suniṭṭho. 

27 . 

Yadābhinīhāramakā sumedho, 

Yadā ca maddiṃ adadā sivindo; 

Etthantare jātisu kiñcipekaṃ, 

Niratthakaṃ no agamāsi tassa. 

28 . 

Mahāsamudde jalabindutopi, 

Tadantre jāti anappakā va; 

Nirantaraṃ pūritapāramīnaṃ, 

Kathaṃ pamāṇaṃ upamā kuhiṃ vā. 

29 . 

Yo maggapasse madhurambabījaṃ, 

Chāyāphalatthāya mahājanānaṃ; 

Ropesi tasmiṃ hi khaṇeva tena, 

Chāyāphale puññamaladdhamuddhaṃ. 

30 . 

Tatheva saṃsārapathe janānaṃ, 

Hitāya attanamabhiropitakkhaṇe; 

Siddhaṃ va puññūpari tassa tasmiṃ, 

Dhanaṅgajīvaṃ pi haranti ye ye. 

31 . 

So sāgare jaladhikaṃ ruhiraṃ adāsi, 

Bhūmāparājiya samaṃsamadāsi dānaṃ; 

Meruppamāṇamadhikañca samoḷisīsaṃ, 

Khe tārakādhikataraṃ nayanaṃ adāsi. 

Gabbhokkantidīpanīgāthā 

32 . 

Gambhīrapānadānādisāgaresu hi thāmasā; 

Taranto maddidānena niṭṭhāpetvāna pāramī. 

33 . 

Vasanto tusīte kāye bodhiparipākamāgamma; 

Āyācanāya ca devānaṃ mātugabbhamupāgami. 

34 . 

Sato ca sampajāno ca mātukucchimhi okkami; 

Tassa okkantiyaṃ sabbā dasasahassī pakampittha. 

35 . 

Tato pubbanimittāni dvattiṃsāni tadā siyuṃ; 

Tuṭṭhahaṭṭhā va sā mātā puttaṃ passati kucchiyaṃ. 

Vijāyanamaṅgaladīpanīgāthā 

36 . 

Sā puṇṇagabbhā dasamāsato paraṃ, 

Gantvāna phullaṃ varalumbinīvanaṃ; 

Ṭhitā gahetvā varasālasākhaṃ, 

Vijāyi taṃ puttavaraṃ sukhena. 

37 . 

Tadā sahassīdasalokadhātusu, 

Devā ca nāgā asurā ca yakkhā; 

Nānādisā maṅgalacakkavāḷaṃ, 

Sumaṅgalaṃ maṅgalamāgamiṃsu. 

38 . 

Anekasākhañca sahassamaṇḍalaṃ, 

Chattaṃ marū dhārayumantalikkhe; 

Suvaṇṇadaṇḍā vipatanti cāmarā, 

Khajjiṃsu bherī ca nadiṃsu saṅkhā. 

39 . 

Malenakenāpi anūpalitto, 

Ṭhito va pādāni pasārayanto; 

Kathī va dhammāsanatotaranto, 

Jāto yathādiccavaro nabhamhā. 

40 . 

Khīṇāsavā brahmagaṇopagantvā, 

Suvaṇṇajālena paṭiggahesuṃ; 

Tato ca devājinacammakena, 

Tato dukūlena ca taṃ manussā. 

41 . 

Tesaṃ pi hatthā varabhūmiyaṃ ṭhito, 

Disā vilokesi sabbā samantato; 

Vadiṃsu devā pi ca brahmakāyikā, 

Tayā samo katthaci natthi uttaro. 

42 . 

Gantvāna uttaraṃ satta padavārehi vikkamo, 

Sīhanādaṃ nadī tesaṃ devatānaṃ hi sāvayaṃ. 

43 . 

Tato puttaṃ gahetvāna gatā mātā sakaṅgharaṃ, 

Mātā sattamiyaṃ gantvā deaputtattamāgami. 

44 . 

Te brahmaṇā pañcamiyaṃ subhuttā, 

Nāmaṃ gahetuṃ varalakkhaṇāni; 

Disvāna ekaṅgulimukkhipiṃsu, 

Buddho ayaṃ hessati vītarāgo. 

45 . 

Jiṇṇañca disvā byādhikaṃ matañca, 

Avhāyitaṃ pabbajitañca disvā; 

Ohāya pabbajjamupeti kāme, 

Buddho ayaṃ hessati vītarāgo. 

Agāriyasampattidīpanīgāthā 

46 . 

Kālakkamena cando va vaḍḍhanto vaḍḍhite kule, 

Puññodayenudento so bhāṇumā viya ambare. 

47 . 

Siddhathako hi siddhattho laddhā deviṃ yasodharaṃ, 

Cattālīsasahassehi pūritthīhi purakkhito. 

48 . 

Rammasurammasubhesu gharesu, 

Tiṇṇamutūnamanucchavikesu; 

Dibbasukhaṃ viya bhuñji sukhaṃ so, 

Acchariyabbhutarājavibhūtiṃ. 

Nekkhammajjhāsayadīpanīyamakagāthā 

Namo tassa yato mahimato yassa tamo na 

49 . 

Disvā nimittāni madacchidāni, 

Thīnaṃ virūpāni ratacchidāni; 

Pāpāni kammāni sukhacchidāni, 

Laddhāni ñāṇāni bhavacchidāni. 

50 . 

Padittagehā viya bheravaṃ ravaṃ, 

Ravaṃ sammuṭṭhāya gato mahesi; 

Mahesimolokiyaputtamattano, 

Tanosi no pemamahoghamattano. 

51 . 

Ummāraummāragatuddharitvā, 

Padaṃ padaṃ yātanarāsabhassa; 

Alaṃ alaṃkāratarena gantuṃ, 

Matī matīvetimanaṅgabhaṅge. 

52 . 

Ummāraummāragato mahesi, 

Anaṅgabhaṅgaṃ samacintayittha; 

Kiṃ me jarāmaccumukhe ṭhitassa, 

Na me vase kāmavase ṭhitassa. 

53 . 

Kāmena kāmena na sādhyamokkhaṃ, 

Mānena mānena mamatthi kiñci; 

Māro saseno hi avāraṇīyo, 

Yantena ucchuṃ viya maddatī maṃ. 

54 . 

Ādittamuyātapayātamūnaṃ, 

Atāṇāleṇāsaraṇe jane te; 

Disvāna disvāna sivaṃ mayā te, 

Kāmena kāmena kathaṃ vineyya. 

55 . 

Vijjāvijjāya cutañcupetaṃ, 

Asārasārūpagatañjanaṃ janaṃ; 

Vijjāyavijjāya yuto cutohaṃ, 

Pahomi tāretumasaṅgaho gato. 

56 . 

Magganti no diṭṭhigatāpavaggaṃ, 

Aggā ti tevāhu janā samaggā; 

Naggaṃ aho mohatamassa vaggaṃ, 

Vaggaṃ hanissāmi tamaggamaggā. 

57 . 

Paseyhakārena aseyhadukkhaṃ, 

Janā janentīha janānameva; 

Paseyhakārenā aseyhadukkhaṃ, 

Pāpaṃ na jānanti tato nidānaṃ. 

58 . 

Te oghayogāsavasaṃkilesā, 

Tameva nāsenti tato samuṭṭhitā; 

Ekantikaṃ jāti jarā ca maccu, 

Nirantaraṃ taṃ byasanañcanekaṃ. 

59 . 

Cīraṃ kilesānasamujjalantaṃ, 

Disvāna sattānusayaṃ sayambhū; 

Sādhemi bodhiṃ vinayāmi satte, 

Pacchāpi passāmi sutaṃ sutantaṃ. 

60 . 

Taṃ dibbacakkaṃ khuracakkamālaṃ, 

Rajjaṃ sasārajjasamajjamajjaṃ; 

Te bandhavā bandhanamāgatā pare, 

Suto pasūtoyamanaṅgadūto. 

61 . 

Samujjalantaṃ vasatī satīsirī, 

Sirīsapāgāramidaṃ mahāvisaṃ; 

Daddallamānā yuvatī vatīmā, 

Sakaṇṭakāyeva samañjasañjase. 

62 . 

Yassā virājitasirī siriyāpi natthi, 

Tassāvalokiya na tittivasānamatthi; 

Gacchāmi handa tavanaṅga sirappabhedaṃ, 

Mattebhakumbhupari sīhavilāsagāmiṃ. 

63 . 

Bho bho anaṅgasucira pi panuṇṇabāṇa, 

Bāṇāni saṃhara panuṇṇamito nirodha; 

Rodhena cāpadagato manaso na soca, 

Socaṃ tavappanavalokiya yāmi santiṃ. 

64 . 

Ratī ratī kāmaguṇe viveke, 

Alaṃ alanteva vicintayanto; 

Manaṃ manaṅgālayasampadālayaṃ, 

Tahiṃ tahiṃ diṭṭhabālā va pakkami. 

Pāduddhāravimhayadīpanīgāthā 

65 . 

Yāvañcayaṃ ravi caratyacalena ruddhe, 

Yāvañca cakkaratanañca payāti loke; 

Tāvissaro nabhacaro jitacāturanto, 

Hitvā kathaṃ nu padamuddhari so nirāso. 

66 . 

Dīpe mahā ca caturādhikadvesahasse, 

Tatrāpi seṭṭhabhajitaṃ varajambudīpaṃ; 

Bhūnābhikaṃ kapilavatthupuraṃ surammaṃ, 

Hitvā kathaṃ nu padamuddhari so nirāso. 

67 . 

Ñātīnasīti kulato hi sahassa sākye, 

Hatthissadhaññadhanino vijitārisaṇghe; 

Gottena gotamabhavaṃ pitarañjanaggaṃ, 

Hitvā kathaṃ nu padamuddhari so nirāso. 

68 . 

Rammaṃ surammavasatiṃ ratanujjalantaṃ, 

Gimhepi vimhayakaraṃ suramandirābhaṃ; 

Ussāpitaddhajapaṭākasitātapattaṃ, 

Hitvā kathaṃ nu padamuddhari so nirāso. 

69 . 

Sapokkharā pokkharaṇī catasso, 

Supupphitā mandirato samantā; 

Kokā nadantūpari kokanāde, 

Hitvā kathaṃ nu padamuddhari so nirāso. 

70 . 

Sare saroje ruditāḷipāḷi, 

Samantato passati pañjarañjasā; 

Disvāravindāni mukhāravindaṃ 

Nāthassa lajjā viya saṃkujanti. 

71 . 

Madhurā madhurābhirutā, 

Caritā padume padumeḷigaṇā; 

Vasatiṃ adhunā madhunā, 

Akaruṃ jahitaṃ kimidaṃ patinā. 

72 . 

Tamhā rasaṃ madhukarā bhavanaṃ haritvā, 

Ninnādino samadhuraṃ madhuraṃ karonti; 

Nādena nādamatiriccupavīṇayanti, 

Naccanti tā surapure vaṇitā va tāva. 

73 . 

Sañcoditā pīṇapayodharādharā, 

Virājitānaṅgajamekhalākhalā; 

Suraṅgaṇā vaṅgajaphassadā sadā, 

Ramā ramāpenti varaṅgadāgadā. 

74 . 

Karātirattā ratirattarāmā, 

Tāḷenti tāḷāvacare samantā; 

Naccuggatānekasahassahatthā, 

Sakkopi kiṃ sakyasamoti codayuṃ. 

75 . 

Visālanettā hasulā sumajjhā, 

Nimbatthanī vimhayagītasaddā; 

Alaṅkatā malladharā suvatthā, 

Naccanti tāḷāvacarehi ghuṭṭhā. 

76 . 

Yāsaṃ hi loke upamā natthi, 

Tāsaṃ hi phassesu kathāvakāsā; 

Taṃ tādisaṃ kāmaratiṃnubhonto, 

Hitvā kathaṃ nu padamuddhari so nirāso. 

77 . 

Pādepāde valayaviravāmekhalāvīṇānādā, 

Gītaṃgītaṃ patiratikaraṃ gāyatī gāyatī sā; 

Hatthehatthe valayacalitā sambhamaṃ sambhamanti, 

Disvādisvā iti ratikaraṃ yāti hāhā kimīhā. 

Apunarāvattigamanadīpanīyamakagāthā 

78 . 

Anantakālopacitena tena, 

Puññena nibbattavimānayāne; 

Tasmiṃ dine jātasutaṃ pajāpatiṃ, 

Hitvā gato so sugato gato va. 

79 . 

Taṃ jīvamānaṃ pitarañca mātaraṃ, 

Te ñātake tādisiyo ca itthiyo; 

Te tādise rammakare nikete, 

Hitvā gato so sugato gato va. 

80 . 

Khomañca pattuṇṇadukūlacīnaṃ, 

Sakāsikaṃ sādhusugandhavāsitaṃ; 

Nivāsito sobhati vāsavo va, 

Hitvā gato so sugato gato va. 

81 . 

Vidhippakāsā nidhiyo catasso, 

Samuggatā bhūtadharā vasundharā; 

Sattāvasattāvasudhā sudhāsā, 

Hitvā gato so sugato gato va. 

82 . 

Suvaṇṇathāle satarājike subhe, 

Sādhuṃ sugandhaṃ sucisālibhojanaṃ; 

Bhutvā savāsīhi vilāsinīhi, 

Hitvā gata so sugato gato va. 

83 . 

Manuññagandhena asuññagandho, 

Sugandhagandhena vilittagatto; 

Sugandhavātena suvijjitaṅgo, 

Hitvā gato so sugato gato va. 

84 . 

Sulakkhaṇe hevabhilakkhitaṅgo, 

Pasādhito devapasādhanena; 

Virocamāno samarājinīhi, 

Hitvā gato so sugato gato va. 

85 . 

Nānāsanāni sayanāni nivesanāni, 

Bhābhānibhāni ratanākarasannibhāni; 

Tatrussitāni ratanaddhajabhūsitāni, 

Hitvā va tāni himabindusamāni tāni. 

86 . 

Nānāvidhehi ratanehi samujjalehi, 

Nārīhi niccamupagāyitahammiyehi; 

Rajjehi cakkaratanādivibhūsitehi, 

Yāto tato hi mahito purisassarehi. 

Dvipādabyāsayamakagāthā 

87 . 

Yasodharaṃ pīṇapayodharādharaṃ, 

Anaṅgaraṅgaddhajabhūtamaṅgaṃ; 

Devaccharāvujjalitaṃ patibbataṃ, 

Hitvā gato so sugato va nūna. 

88 . 

Sabhāvanicchandamatiṃ pabhāvatiṃ, 

Bhatto kuso saṃhari bhattakājaṃ; 

Tāyābhirūpaṃ pi yasodharaṃ varaṃ, 

Hitvā gato so sugato va nūna. 

89 . 

Pure pure saṇcari khaggahattho, 

Varaṃ paritthīnaṃ anitthigandho; 

Siriñca riñcāpi na riñci nāriṃ, 

Hitvānimandāni gato tathāgato. 

90 . 

Harittaco rāgabalena deviyā, 

Avatthaliṅgena na liṅganussari; 

Asevi kāmaṃ tamidāni kāmaṃ, 

Hitvā gato so sugato va nūna. 

91 . 

Apameyyakappesu vivekasevī, 

Hitvā gato rajjasiriṃ varitthiṃ; 

Aṇuṃ kaliṃ vaṇṇayi taṃ purāṇaṃ, 

Vatthamhi chiddaṃ viya tunnakāro. 

92 . 

Tathāti mantvāna idāninaṅgo, 

Yasodharaṃ paggahito dhajaṃ va; 

Matto jitomhī ti pamattabandhu, 

Na passi ñāṇāsanipātamantaraṃ. 

93 . 

Disvāna dukkhānalasambhavaṃbhavaṃ, 

Katvā taduppādakanaṅgabhaṅgaṃ; 

Yasodharaṃ pīṇapayodharādharaṃ, 

Hitvā gato buddhabalappadaṃ padaṃ. 

94 . 

Anantasattānamanantakāle, 

Manaṅgahetvāna jito anaṅgo; 

Parājito nūna hi ekakassa, 

Tathāgato so na punāgato va. 

95 . 

Disvāna ñāṇāsanipātamantaraṃ, 

Tathāgato so na punāgato va; 

Tathāgato so na punāgato va, 

Disvānañāṇāsanipātamantaraṃ. 

Tipādabyāsayamakagāthā 

96 . 

Tathāgataccheramahosi tassa, 

Tathā himāropitadāhasantiṃ; 

Tathā hi māro pi tadāha santiṃ, 

Tathā hi māropi tadā hasantiṃ. 

Pādabyāsamahāyamakagāthā 

97 . 

Sakāmadātā vinayāmanatagū, 

Sakāmadātā vinayāmanantagū; 

Sakāmadātā vinayāmanantagū, 

Sakāmadātā vinayāmanantagū. 

Abyāpetādyantayamakagāthā 

98 . 

Raveraverorabhimārabherave, 

Raveraveriva bherave rave; 

Rave rave sūditagārave rave, 

Raveravedesi jinorave rave. 

Paṭilomayamakagāthā 

99 . 

Lokāyātatayā kālo visesaṃ na na saṃsevi, 

Visesaṃ na na saṃsevi lokā yātatayā kālo. 

100 . 

Rājarājayasopetavisesaṃ racitaṃ mayā, 

Yāmataṃ cirasaṃsevitapeso yajarājarā. 

Ekaṭhānikādiyamakagāthā 

101 . 

Ākaṅkhakkhākaṅkhaṅga kaṅkhāgaṅgākhāgahaka, 

Kaṅkhāgāhakakaṅkhāgha hā hā kaṅkhā kahaṃ kahaṃ. 

102 . 

Appagabbho apagabbho amoho mā pamohako, 

Maggamukhaṃ mokhamāha māhā mohamūhakkhamaṃ. 

103 . 

Pāpāpāpabhavaṃ passaṃ pāpāpabhavuggato, 

Pāpāpāpabhavāsaṅgā pāpāpāpabhavāgato. 

104 . 

Kusalākusalaṃ passaṃ kusalākusalaṃ caji, 

Kusalākusalāsaṅga kusalākusalā cuto. 

Akkharuttarikayamakagāthā 

105 . 

Nonānino nanūnāni nanenāni nanānino, 

Nunnānenāni nūna na nānanaṃ nānanena no. 

106 . 

Sāre surāsure sārī rasasārasarissaro, 

Rasasārarase sāri surāsurasarassire. 

107 . 

Devānaṃ nandano devo devadeva na nandi no, 

Vedadīnena vedana vedi vedana vedino. 

108 . 

Devāsane nisinno so devadevo sasāsane, 

Nisinnānaṃ sadevānaṃ desesi dassanāsanaṃ. 

Paheḷigāthā 

109 . 

Dasanāvagato sañño andhassa tamado ravi, 

Aṭṭhamāpuṇṇasaṅkappo pātvanaññamanaññiva. 

Byāpetādiyamakagāthā 

110 . 

Ekantameva saparatthaparo mahesi, 

Ekantameva dasapāramitābalena; 

Ekantameva hatamārabalena tena, 

Ekantameva suvisuddhamalattha bodhiṃ. 

Mahāpadhānadīpanīgāthā 

111 . 

Orohitotohitapāpadhammo, 

Channena sa channahayena gantvā; 

Anomatīramhi anomasatto, 

Anomapabbajjamupāgato so. 

112 . 

Nirāmisaṃ pītisukhaṃ anūpamaṃ, 

Anūpiye ambavane alattha; 

Sarūpasobhāya virūpasobhaṃ, 

Sarājikaṃ rājagahaṃ karittha. 

113 . 

Tato aḷāra ūdakatāpasānaṃ, 

Jhānenasantuṭṭhamano vihāya; 

Mahāpadhānāya uruvelabhūmiṃ, 

Gato sikhappattamakāsi dukkaraṃ. 

114 . 

Na kāmato nevatidukkaramhi, 

Sabbaññutā sijjhati majjhimāya; 

Ñatvāna taṃ pubbaguṇopaladdhaṃ, 

Dhammaṃ samānetumagā subodhiṃ. 

Māraparājayadīpanīgāthā 

115 . 

Tibuddhakhettamhi tisetachattaṃ, 

Laddhāna lokādhipatī bhaveyya; 

Gantvāna bodhimhiparājitāsane, 

Yuddhāya mārenacalo nisīdi. 

116 . 

Datvāna maṃsaṃ rajjaṃ pitā suddhodano tadā, 

Namassamāno sirasā setachattena pūjayi. 

118 . 

Sayaṃ nārāyanabalo abhiññābalapāragū, 

Jetuṃ sabbassa lokassa bodhimaṇḍaṃupāgami. 

119 . 

Tadā vasavattīrājā chakāmavacarissaro, 

Sasenāvāhano bodhimaṇḍaṃ yuddhāyupāgami. 

120 . 

Etha gaṇgatha bandhatha chaṭṭetha ceṭakaṃ imaṃ, 

Manussakalale jāto kimihanti na maññati. 

121 . 

Jalantaṃ navavidhaṃ vassaṃ vassāpeti anappakaṃ, 

Dhūmandhakāraṃ katvāna pātesi asinaṃ bahuṃ. 

122 . 

Cakkāvudhaṃ khipento pi nāsakkhi kiñci kātave, 

Gahetabbaṃ hi gahaṇaṃ apassanto itibravi. 

123 . 

Siddhattha kasmā āsi nu āsane mama santake, 

Uṭṭhehi āsanā no ce phālemi hadayaṃ tava. 

124 . 

Sapādamūle kīḷantaṃ passanto taruṇaṃ sutaṃ, 

Pitā vudikkhi taṃ māraṃ mettāyanto dayaparo. 

125 . 

Tadā so asambhivācaṃ sīhanādaṃ nadī muni, 

Na jānāti sayaṃ mayhaṃ dāsabhāvapiyaṃ khaḷo. 

126 . 

Yena kenaci kammena jāto devapure vare, 

Sakaṃ gatiṃ ajānanto lokajeṭṭhoti maññati. 

127 . 

Anantalokakhātumhi sattānaṃ hi kataṃ subhaṃ, 

Mayhekapāramiyā pi kalaṃ nagghati soḷasiṃ. 

128 . 

Tiracchāno saso hutvā disvā yācakamāgataṃ, 

Pacitvāna sakaṃ maṃsaṃ patiioggimhi dātave. 

129 . 

Evaṃ anantakālesu kataṃ dukkarakārikaṃ, 

Ko hi nāma kareyyañño anummatto sacetano. 

130 . 

Evaṃ anantapuññehi siddhaṃ dehamimaṃ pana, 

Yathābhutaṃ ajānanto manussosī ti maññati. 

131 . 

Nāhaṃ manussomanusso na brahmā na ca devatā, 

Jarāmaraṇaṃ lokassa dassetuṃ panidhāgato. 

132 . 

Anupalitto lokena jātonantajino ahaṃ, 

Buddho bodhitale hutvā tāremi janataṃ bahuṃ. 

133 . 

Samantā dhajinaṃ disvā yuddhaṃ māraṃ savāhanaṃ, 

Yuddhāya paccugacchāmi mā maṃ ṭhānā acāvayi. 

134 . 

Yante taṃ nappasahati senaṃ loko sadevako, 

Tante paññāya gacchāmi āmaṃ pattaṃ va asmanā. 

135 . 

Icchanto sāsape gabbhe caṅkamāmi ito cito, 

Icchanto lokadhātumhi attabhāvena chādayi. 

136 . 

Ete sabbe gahetvāna cuṇṇetuṃ accharāyapi, 

Atthi thāmaṃ balaṃ mayhaṃ pāṇaghāto na vaṭṭati. 

137 . 

Imassa gaṇḍuppādassa āyudhena balena kiṃ, 

Mayhaṃ hi tena pāpena sallāpo pi na yujjati. 

138 . 

Pallaṅkaṃ mama bhāvāya kimatthaññena sakkhinā, 

Kampitā maddiyā dānā sakkhi hoti ayaṃ mahī. 

139 . 

Iti vatvā dakkhiṇaṃ bāhuṃ pathaviyā paṇamayi, 

Tadā kampittha pathavī mahāghoso ajāyatha. 

140 . 

Pathavīghosena ākāse gajjanto asani phali, 

Tasmiṃ majjhe gato māro sapariso bhayatajjito. 

141 . 

Mahāvātasamuddhatabhasmaṃ va vikiriyyatha, 

Mahāghoso ajāyittha siddhatassa jayo iti. 

Abhisambodhidīpanīgāthā 

142 . 

Purato gacchati cando rajatacakkaṃ va ambare, 

Sahassaraṃsi suriyo pacchimenupagacchati. 

143 . 

Majjhe bodhidumacchatte pallaṅke apparājite, 

Pallaṅkena nisīditvā dhammaṃ sammasate muni. 

144 . 

Sakko tasmiṃ khaṇe saṅkhaṃ dhamanto abhidhāvati, 

Brahmā tiyojanaṃ chattaṃ dhāreti munimuddhani. 

145 . 

Maṇitālavaṇṭaṃ tusīto suyāmo vāḷabījaniṃ, 

Nānāmaṅgalabhaṇḍāni gahito sesadevatā. 

146 . 

Evaṃ dasasahassamhi sakko brahmā ca devatā, 

Saṅkhādīnī dhamantā ca cakkavāḷamhi pūrayuṃ. 

147 . 

Maṇgalāni gahetvāna tiṭṭhanti kāci devatā, 

Dhajamāla gahetvāna tathā puṇṇaghaṭādayo. 

148 . 

Tattha naccanti gāyanti seḷenti vādayanti ca, 

Devā dasasahassamhi tuṭṭhahaṭṭhā pamoditā. 

149 . 

Dhammāmatarasassādaṃ labhissāmassa santike, 

Nayanāmatarasassādaṃ pāṭihāriyañca passituṃ. 

150 . 

Jāramaraṇakantārā sokopāyāsasallato, 

Mocesi kāmapāsamhā desento amataṃ padaṃ. 

151 . 

Iti tuṭṭhehi devehi pūjiyanto narāsabho, 

Kiñci pūjaṃ acintento cintento dhammamuttamaṃ. 

152 . 

Sabbatthasādhito santo siddhattho apparājito, 

Cakkavāḷasilāsāṇipākārehi manorame. 

153 . 

Tārāmaṇikhacitākāsavitāne candadīpake, 

Mānāratamapajjote mālāgandhādipūjite. 

154 . 

Dibbehi chaṇabherīhi ghuṭṭhe maṅgalagītiyā, 

Cakkavāḷe suppāsāde bodhimaṇḍamahātale. 

155 . 

Bodhirukkhamaṇicchatte pallaṅke apparājite, 

Nissinno paṭhame yāme purimaṃ jātimanussari. 

156 . 

Namarūpāmanuppatti sudiṭṭhā hoti tenidhā, 

Sakkātadiṭṭhi tenassa pahīnā hoti sabbaso. 

157 . 

Tato hi dutiye yāme yathāyammupage sari, 

Sudiṭṭhaṃ hoti tenassa kammakklesehi sambhavaṃ. 

158 . 

Kaṅkhāvitaraṇī nāma ñāṇantaṃ samupāgataṃ, 

Tenasesa pahīyittha kaṅkhā soḷasadhā ṭhitā. 

159 . 

Tato so tatiye yāme dvādasaṅge asesato, 

So paṭiccasamuppāde ñāṇamotārayī muni. 

160 . 

Avijjavādyānulomena jarādipaṭilomato, 

Sammasanto yathābhūtaṃ ñāṇadassanamāgami. 

161 . 

Kappakoṭisatenāpi appameyyesu jātisu, 

Lobhaṃ asesadānena vināsento punappunaṃ. 

162 . 

Sīlena khantimettāya kokhadosaṃ nivāresi, 

Paññāya mohaṃ chetvāna micchādiṭṭhi tatheva ca. 

163 . 

Garūpasevanādīhi vicikicchaṃ vinodayaṃ, 

Mānuddhaccaṃ vinodento kule jeṭṭhopacāyinā. 

164 . 

Nekkhammena vināsento kāmarāgaṃ punappunaṃ, 

Saccena visaṃvādaṃ kosajjaṃ vīriyena ca. 

165 . 

Evaṃ dānādinā taṃ taṃ kilesaṇgaṃ vinodayaṃ, 

Suvaḍḍhitā mahāpaññā kathaṃ santiṃ na rūhati. 

166 . 

Sudukkaraṃ karitvāna dānādipaccayaṃ pure, 

Na kiñci bhavasampattiṃ patthesi bodhimuttamaṃ. 

167 . 

Paṇidhānamhā paṭṭhāya kataṃ puññañca patthanaṃ, 

Ekkattha dāni sampattiṃ deti bodhiṃ asaṃsayaṃ. 

168 . 

Tato so sabbasaṅkhāre aniccadukkhanattato, 

Sammasantonulomena nibbānaṃ samupāgami. 

169 . 

Savāsane kilese so jhāpentonumattaṃ pi ca, 

Arahattappattiyā suddho buddho bodhitale ahu. 

170 . 

Patto vimettiṃ varasetachattaṃ, 

So pītivegena udānudīrayi; 

Chetvāna māre vijitārisaṅgho, 

Tibuddhakhettekadivākaro ahu. 

171 . 

Rājādhirājā varamevamāsi, 

Tichattadhāri varadhammarājā; 

Mahāsahassaṃ pi ca lokadhātuṃ, 

Sarena viññāpayituṃ samattho. 

172 . 

Buddho lokāloke loke, 

Jāto satto konummatto; 

Suddhaṃ buddhaṃ oghā tiṇṇaṃ, 

Saddho pañño ko no vande. 

173 . 

Bhajitaṃ cajitaṃ pavanaṃ bhavanaṃ, 

Jahitaṃ gahitaṃ samalaṃ amalaṃ; 

Sugataṃ agataṃ sugatiṃ agatiṃ, 

Namitaṃ amitaṃ namatiṃ sumatiṃ. 

Dhammacakkapavattanadīpanīgāthā 

174 . 

Sammāsambodhiñānaṃ hatasakalamalaṃ suddhato cātisuddhaṃ, 

Addhā laddhā suladdhaṃ vatamiti satataṃ cintayanto subodhiṃ; 

Sattāhaṃ sattamevaṃ vividhaphalasukhaṃ vitināmesi kālaṃ, 

Brahmenāyācito so isipatanavane vattayī dhammacakkaṃ. 

Pāṭihāriyadīpanīgāthā 

175 . 

Brahmassa saddaṃ karavīkabhāṇiṃ, 

Yathicchitaṃ sāvayituṃ samatthaṃ; 

Saccaṃ piyaṃ bhūtahitaṃ vadantaṃ, 

Na pūjaye ko hi naro sacetano. 

176 . 

Iddhi ca ādesanānusāsanī, 

Pāṭihīre bhagavā vasī ahu; 

Katvāna accherasupāṭihīraṃ, 

Desesi dhammaṃ anukampimaṃ pajaṃ. 

Navaguṇadīpanīgāthā 

177 . 

Evaṃ hi buddhattamupāgato so, 

Desesi dhammaṃ sanarāmarānaṃ; 

Nānānayehībhisamesi satte, 

Tasmā hi jhāto tibhavesu nātho. 

178 . 

Addhā laddhā dhammālokaṃ, 

Diṭṭhā pattā ñātā saccaṃ; 

Tiññārāgādosamohā, 

Thomesuṃ te devā brahmā. 

179 . 

Munirājavaro nararājavaro, 

Dividevavaro sucibrahmavaro; 

Sakapāpaharo parapāpaharo, 

Sakavuḍḍhikaro paravuḍḍhikaro. 

180 . 

Sanarāmarubrahmagaṇebhi rutā, 

Arahādiguṇā vipulā vimalā; 

Navadhā vasudhāgagaṇe, 

Sakale tidive tibhave visaṭā. 

181 . 

Ye pissa te bhagavato ca acintiyādī, 

Suddhātisuddhatarabuddhaguṇā hi sabbe; 

Saṅkhepato navavidhesu padesu khittā, 

Vakkhāmi dāni arahādiguṇe ahaṃ pi. 

182 . 

Yo cīdha jāto arahaṃ nirāso, 

Sammābhisambuddhasamantacakkhu; 

Sampannavijjācaraṇoghatiṇṇo, 

Sammāgato so sugato gato va. 

183 . 

Avedi so lokamimaṃ parañca, 

Amuttaro sārathidammasatte; 

Sadevakānaṃ varasatthukiccaṃ, 

Akāsi buddho bhagavā visuddho. 

Guṇadīpanīgāthā 

184 . 

Na tassa adiṭṭhanamidhatthi kiñci, 

Ato aviññātamajānitabbaṃ; 

Sabbaṃ abhiññāsi yadatthi ñeyyaṃ, 

Tathāgato tena samantacakkhu. 

185 . 

Iti mahitamanantākittisambhārasāraṃ, 

Sakaladasasahassīlokadhātumhi niccaṃ; 

Upacitasubhahetupayutānantakālaṃ, 

Tadiha sugatabodhisādhukaṃ cintanīyaṃ; 

186 . 

Takkabyākaraṇañca dhammavinayaṃ sutvā pi yo paññavā, 

Tenāyaṃ sucisārabhūtavacanaṃ viññāyate kevalaṃ; 

Hetuñcāpi phalena tena saphalaṃ sampassamāno tato bodhiṃ saddahateva tassa mahatāvāyamato sambhavaṃ. 

187 . 

Yo saddahanto pana tassa bodhiṃ, 

Vuttānusārena guṇerahādī; 

Katheti cintenti ca so muhuttaṃ, 

Ohāya pāpāni upeti santiṃ. 

188 . 

Saddheyyā te cinteyyā te, 

Vandeyyā te pūjeyyāte; 

Buddholokāloke loke, 

Jāte netaṃ patthentena. 

Pūjānidhānadīpanīgāthā 

189 . 

Tasamā hi jātovarakamhi tassa, 

Āyattake maṅgalacakkavāḷe; 

Bhūtehi vatthūhi manoramehi, 

Pūjemi taṃ pūjitpūjitaṃ pure. 

190 . 

Sohaṃ ajja panetasmiṃ cakkavāḷamhi pupphite, 

Thalaje jalaje vāpi sugandhe ca agandhake. 

191 . 

Manussesu anekattha taḷākuyyānavāpisu, 

Pavane himavantasmiṃ tattha satta mahāsare. 

192 . 

Parittadīpe dvisahasse mahādīpe supupphite, 

Sattaparibhaṇḍaselesu sinerupabbatuttame. 

193 . 

Kumuduppalakādīni nāgānaṃ bhavanesupi, 

Pāṭalādīni pupphāni asurānaṃ hi ālaye. 

194 . 

Koviḷārādikāni tu devatānaṃ hi ālaye, 

Evamādī anekattha pupphite dharaṇīruhe. 

195 . 

Campakā salalā nimbā nāgapunnāgaketakā, 

Vassikā mallikā sālā koviḷārā ca pāṭali. 

196 . 

Indīvarā asokā ca kaṇikārā ca makulā, 

Padumā puṇḍarikā ca sogandhikumuduppalā. 

197 . 

Ete caññe ca rukkhā ca valliyo cāpi pupphitā, 

Sugandhā sukhasamphassā nānāvaṇṇanibhā subhā. 

198 . 

Victrā nīlānekāni pītā lohitakāni ca, 

Kāḷā setā ca mañjaṭṭha nekavaṇṇā supupphitā. 

199 . 

Sobhate pabbate heṭṭhā sarehi vanarājihi, 

Sandamānāhi gaṅgāhi himavā ratanākaro. 

200 . 

Pattakiñjakkhareṇūhi okiṇṇaṃ hoti taṃ vanaṃ, 

Bhamarā pupphgandhehi samantā abhināditā. 

201 . 

Athetta sakuṇā santi dijā mañjussarā subhā, 

Kūjantamupakūjanti utusampupphite dume. 

202 . 

Niccharānaṃ nipātena pabbatā abhināditā, 

Pañcaṅgikāni tūriyāni dibbāni viya suyyare. 

203 . 

Tattha naccanti tasmiṃ jalantaggisikhūpamā, 

Tasmiṃ hi kinnarā kiccaṃ padīpena karīyati. 

205 . 

Muttājālāva dissanti niccharānaṃ hi pātakā, 

Pajjalantā va tiṭṭhanti maṇiveḷuriyādayo. 

206 . 

Kāḷānusāri taggaraṃ kappūraṃ haricandanaṃ, 

Sakuṇānaṃ hi saddena mayūrānaṃ hi kekayā. 

207 . 

Bhamarānaṃ hi ninnādā koñcanādena hatthinaṃ, 

Vijambhitena vāḷānaṃ kinnarānaṃ hi gītiyā; 

208 . 

Pabbatānaṃ hi obhāsā maṇīnaṃ jotiyāpi ca, 

Vicitrabbhavitānehi dumānaṃ pupphadhūpiyā; 

Evaṃ sabbaṅgasampannaṃ kiṃ siyā nandanaṃ vanaṃ. 

209 . 

Evaṃ susamphullavanaṃ hi yaṃ yaṃ, 

Tahiṃ tahiṃ pupphitapupphitaṃ subhaṃ; 

Mālaṃ susaddañca manuññagandhaṃ, 

Pūjemi taṃ pūjitapūjitaṃ purā. 

210 . 

Nāgaloke manusse ca deve brahme ca yaṃ siyā, 

Sāmuddikaṃ bhūmigataṃ ākāsaṭṭhañca yaṃ dhamaṃ. 

211 . 

Rajataṃ jātarūpañca muttā veḷuriyā maṇi, 

Masāragallaṃ phalikaṃ lohitaṅgaṃ pavāḷakaṃ. 

212 . 

Yo so anantakappesu pūretvā dasapāramī, 

Buddho bodhesi sattānaṃ tassa pūjemi taṃ dhanaṃ. 

213 . 

Khomaṃ koseyyaṃ kappāsaṃ sāṇaṃ bhaṅgañca kambalaṃ, 

Dukūlāni ca dibbāni dussāni vividhāni te. 

214 . 

Anantavatthadānena hirottappādisaṃvaraṃ, 

Yassa siddhaṃ siyā tassa dussāni pujayāmahaṃ. 

215 . 

Pavane jātarukkhānaṃ nānāphalarasuttamaṃ, 

Ambā kapiṭṭhā pansā cocamocādinappakā. 

216 . 

Tasmiṃ gandharasaṃ ojaṃ buddhaseṭṭhassa pūjitaṃ, 

Vandāmi sirasā niccaṃ vippasannena cetasā. 

217 . 

Pūjemi paṭhamaṃ tassa paṇidhānaṃ acintiyaṃ, 

Cakkavāḷamhi sabbehi vijjamānehi vatthuhi. 

218 . 

Dasannaṃ pāramīnantu pūritaṭṭhānamuttamaṃ, 

Tato sālavane ramme jātaṭṭhānaṃ carimakaṃ. 

219 . 

Chabbasāni padhānasmiṃ karaṇaṃ dukkarakārikaṃ, 

Apparājitapallaṅkaṃ buddhaṃ buddhaguṇaṃ name. 

220 . 

Cuddasa buddhañāṇāni aṭṭharsa āveṇikaṃ, 

Pūjemi dasabalañāṇaṃ catuvesārajjamuttamaṃ. 

221 . 

Āsayānusayañāṇaṃ indriyānaṃ paroparaṃ, 

Yamakapāṭihīrañca ñāṇaṃ sabbaññutaṃ pi ca. 

222 . 

Mahākaruṇāpattiñāṇaṃ anāvaraṇmiti ca, 

Cha asādhāraṇānete ñatvāna pūjayāmahaṃ. 

223 . 

Tato ca sattasattāhe dhammasammasitaṃ name, 

Brahmunā yācitaṭṭhānaṃ dhammaṃ desayituṃ varaṃ. 

224 . 

Isipatane migadāye dhammacakkapavattanaṃ, 

Tato veḷuvanārāme vasitaṭhānañca pūjaye. 

225 . 

Tato jetavanaṃ rammaṃ ciravutthaṃ mahesinā, 

Asādhāraṇamaññesaṃ yamakapāṭihariyaṃ. 

226 . 

Pāricchattakamūlamhi abhidhammañca desanaṃ, 

Saṅkassanagaradvāre devorohaṇakaṃ pi ca. 

227 . 

Tato ca himavantasmiṃ mahāsamayadesanaṃ, 

Vuttānetāni ṭhānāni natvāna pujayāmahaṃ. 

228 . 

Caturāsītisahassehi dhammakkhandhehi saṅgahaṃ, 

Piṭakattayaṃ yathāvuttavidhinā pūjayāmahaṃ. 

229 . 

Mārassa attano āyusaṅkhārosajjanaṃ name, 

Kusinārāya mallānaṃ yamakasālamantare. 

230 . 

Paṇidhānamhi paṭṭhāya kataṃ kiccaṃ asesato, 

Niṭṭhapetvāna so sabbaṃ parinibbāyināsavo. 

231 . 

Evaṃ nibbāyamānassa katakiccassa tādino, 

Ciragatā mahākaruṇā na nibbāyittha kiñcipi. 

232 . 

Svāyaṃ dhammo vinayo ca desito sādhukaṃ mayā, 

Mamaccayena so satthā dhātu cāpi sarīrajā. 

233 . 

Apparājitapallaṅkaṃ bodhirukkhañca uttamaṃ, 

Mamaccayena satthā ti anujāni mahāmuni. 

234 . 

Mama ṭhane ṭhapetvāna dhātubodhiñca pūjitaṃ, 

Anujānāmi tumhākaṃ sādhanatthaṃ sivañjasaṃ. 

235 . 

Tasmā hi tassa saddhammaṃ uggaṇhitvā yathātathaṃ, 

Yo deseti sambuddho ti natvāna pūjayāmahaṃ. 

236 . 

Tasmā sāsapamattaṃ pi jinadhātuṃ asesiya, 

Vitthinnacakkavāḷamhi natvāna pūjayāmahaṃ. 

237 . 

Paramparābhatānaṃ hi imamhā boddhirukkhato, 

Sabbesaṃ bodhirukkhānaṃ natvāna pūjayāmahaṃ. 

238 . 

Yaṃ yaṃ paribhuñji bhagavā pattacīvaramādikaṃ, 

Sabbaṃ paribhogadhātuṃ natvāna pūjayāmahaṃ. 

239 . 

Yattha katthaci sayito āsinno caṅkamepi vā, 

Pādalañchankaṃ katvā ṭhito natvāna pūjaye. 

240 . 

Na sañjānanti ye buddhaṃ evarūpo ti ñātve, 

Kataṃ taṃ paṭimaṃ sabbaṃ natvāna pūjayāmahaṃ. 

241 . 

Evaṃ buddhañca dhammañca saṇghañca anuttaraṃ, 

Cakkavāḷamhi sabbehi vatthūhi pūjayāmahaṃ. 

Patthanādīpanīgāthā 

242 . 

Asmiṃ ca pubbepi ca attabhāve, 

Sabbehi puññehi mayā katehi; 

Pūjāvidhānehi ca saññamehi, 

Bhave bhave pemaniyo bhaveyyaṃ. 

243 . 

Saddhā hirottappabahussutattaṃ, 

Parakkamo ceva satissamādhi; 

Nibbedhabhāgī vajirūpamāti, 

Paññā ca me sijjhatu yāva bodhiṃ. 

244 . 

Rāgañca dosañca pahāya mohaṃ, 

Diṭṭhiñca mānaṃ vicikicchitañca; 

Macchereissāmalavippahīno, 

Anuddhato accapalo bhaveyyaṃ. 

245 . 

Bhaveyyahaṃ kenaci nappaseyho, 

Bhogo ca dinnehi paṭehi; 

Bhogo ca kāyo ca mamesa laddho, 

Parūpakārāya bhaveyyaṃ nūna. 

246 . 

Dhammenā mālāpitaro bhareyyaṃ, 

Vuḍḍhapacāyī ca bahūpakārī; 

Ñātīsu mittesu sapattakesu, 

Vuḍḍhiṃ kareyyaṃ hitamattano ca. 

247 . 

Metteyyanāthaṃ upasaṅkamitvā, 

Tassattabhāvaṃ abhipūjayitvā; 

Laddhāna veyyākaraṇaṃ anūnaṃ, 

Buddho ayaṃ hessatināgatesu. 

248 . 

Lokena kenāpi anupalitto, 

Dāne rato sīlaguṇe susāṇṭhito; 

Nekkhammabhāgi varañāṇalābhī, 

Bhaveyyahaṃ thāmabalupapanno. 

249 . 

Sīsaṃ samaṃsamaṃ mama hatthapāde, 

Saṃchinadamānepi kareyyakhantiṃ; 

Sacce ṭhito kālumadhiṭṭhite va, 

Mettāyupekkhāya yuto bhaveyyaṃ. 

250 . 

Mahāpariccāgaṃ katvā pañca, 

Sambodhimaggaṃ avirādhayanto; 

Chetvā kilese citapañcamāro, 

Buddho bhavissāmi anāgatesu. 


