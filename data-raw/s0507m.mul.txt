 

Namo tassa bhagavato arahato sammāsambuddhassa 

Khuddakanikāye 

Petavatthupāḷi 

1. Uragavaggo 

1. Khettūpamapetavatthu 

1 . 

‘‘Khettūpamā arahanto, dāyakā kassakūpamā; 

Bījūpamaṃ deyyadhammaṃ, etto nibbattate phalaṃ. 

2 . 

‘‘Etaṃ bījaṃ kasi khettaṃ, petānaṃ dāyakassa ca; 

Taṃ petā paribhuñjanti, dātā puññena vaḍḍhati. 

3 . 

‘‘Idheva kusalaṃ katvā, pete ca paṭipūjiya; 

Saggañca kamati ṭṭhānaṃ, kammaṃ katvāna bhaddaka’’nti. 

Khettūpamapetavatthu paṭhamaṃ. 

2. Sūkaramukhapetavatthu 

4 . 

‘‘Kāyo te sabbasovaṇṇo, sabbā obhāsate disā; 

Mukhaṃ te sūkarasseva, kiṃ kammamakarī pure’’ . 

5 . 

‘‘Kāyena saññato āsiṃ, vācāyāsimasaññato; 

Tena metādiso vaṇṇo, yathā passasi nārada. 

6 . 

‘‘Taṃ tyāhaṃ nārada brūmi, sāmaṃ diṭṭhamidaṃ tayā; 

Mākāsi mukhasā pāpaṃ, mā kho sūkaramukho ahū’’ti. 

Sūkaramukhapetavatthu dutiyaṃ. 

3. Pūtimukhapetavatthu 

7 . 

‘‘Dibbaṃ subhaṃ dhāresi vaṇṇadhātuṃ, vehāyasaṃ tiṭṭhasi antalikkhe; 

Mukhañca te kimayo pūtigandhaṃ, khādanti kiṃ kammamakāsi pubbe’’. 

8 . 

‘‘Samaṇo ahaṃ pāpotiduṭṭhavāco , tapassirūpo mukhasā asaññato; 

Laddhā ca me tapasā vaṇṇadhātu, mukhañca me pesuṇiyena pūti. 

9 . 

‘‘Tayidaṃ tayā nārada sāmaṃ diṭṭhaṃ, 

Anukampakā ye kusalā vadeyyuṃ; 

‘Mā pesuṇaṃ mā ca musā abhāṇi, 

Yakkho tuvaṃ hohisi kāmakāmī’’’ti. 

Pūtimukhapetavatthu tatiyaṃ. 

4. Piṭṭhadhītalikapetavatthu 

10 . 

‘‘Yaṃ kiñcārammaṇaṃ katvā, dajjā dānaṃ amaccharī; 

Pubbapete ca ārabbha, atha vā vatthudevatā. 

11 . 

‘‘Cattāro ca mahārāje, lokapāle yasassine ; 

Kuveraṃ dhataraṭṭhañca, virūpakkhaṃ virūḷhakaṃ; 

Te ceva pūjitā honti, dāyakā ca anipphalā. 

12 . 

‘‘Na hi ruṇṇaṃ vā soko vā, yā caññā paridevanā; 

Na taṃ petassa atthāya, evaṃ tiṭṭhanti ñātayo. 

13 . 

‘‘Ayañca kho dakkhiṇā dinnā, saṅghamhi suppatiṭṭhitā; 

Dīgharattaṃ hitāyassa, ṭhānaso upakappatī’’ti. 

Piṭṭhadhītalikapetavatthu catutthaṃ. 

5. Tirokuṭṭapetavatthu 

14 . 

‘‘Tirokuṭṭesu tiṭṭhanti, sandhisiṅghāṭakesu ca; 

Dvārabāhāsu tiṭṭhanti, āgantvāna sakaṃ gharaṃ. 

15 . 

‘‘Pahūte annapānamhi, khajjabhojje upaṭṭhite; 

Na tesaṃ koci sarati, sattānaṃ kammapaccayā. 

16 . 

‘‘Evaṃ dadanti ñātīnaṃ, ye honti anukampakā; 

Suciṃ paṇītaṃ kālena, kappiyaṃ pānabhojanaṃ; 

‘Idaṃ vo ñātīnaṃ hotu, sukhitā hontu ñātayo’. 

17 . 

‘‘Te ca tattha samāgantvā, ñātipetā samāgatā; 

Pahūte annapānamhi, sakkaccaṃ anumodare. 

18 . 

‘‘‘Ciraṃ jīvantu no ñātī, yesaṃ hetu labhāmase; 

Amhākañca katā pūjā, dāyakā ca anipphalā’. 

19 . 

‘‘‘Na hi tattha kasi atthi, gorakkhettha na vijjati; 

Vaṇijjā tādisī natthi, hiraññena kayākayaṃ ; 

Ito dinnena yāpenti, petā kālagatā tahiṃ’. 

20 . 

‘‘‘Unname udakaṃ vuṭṭhaṃ, yathā ninnaṃ pavattati; 

Evameva ito dinnaṃ, petānaṃ upakappati’. 

21 . 

‘‘‘Yathā vārivahā pūrā, paripūrenti sāgaraṃ; 

Evameva ito dinnaṃ, petānaṃ upakappati’. 

22 . 

‘‘‘Adāsi me akāsi me, ñāti mittā sakhā ca me; 

Petānaṃ dakkhiṇaṃ dajjā, pubbe katamanussaraṃ’. 

23 . 

‘‘‘Na hi ruṇṇaṃ vā soko vā, yā caññā paridevanā; 

Na taṃ petānamatthāya, evaṃ tiṭṭhanti ñātayo’. 

24 . 

‘‘‘Ayañca kho dakkhiṇā dinnā, saṅghamhi suppatiṭṭhitā; 

Dīgharattaṃ hitāyassa, ṭhānaso upakappati’. 

25 . 

‘‘So ñātidhammo ca ayaṃ nidassito, petāna pūjā ca katā uḷārā; 

Balañca bhikkhūnamanuppadinnaṃ, tumhehi puññaṃ pasutaṃ anappaka’’nti. 

Tirokuṭṭapetavatthu pañcamaṃ. 

6. Pañcaputtakhādapetivatthu 

26 . 

‘‘Naggā dubbaṇṇarūpāsi, duggandhā pūti vāyasi; 

Makkhikāhi parikiṇṇā , kā nu tvaṃ idha tiṭṭhasī’’ti. 

27 . 

‘‘Ahaṃ bhadante petīmhi, duggatā yamalokikā; 

Pāpakammaṃ karitvāna, petalokaṃ ito gatā. 

28 . 

‘‘Kālena pañca puttāni, sāyaṃ pañca punāpare; 

Vijāyitvāna khādāmi, tepi nā honti me alaṃ. 

29 . 

‘‘Pariḍayhati dhūmāyati, khudāya hadayaṃ mama; 

Pānīyaṃ na labhe pātuṃ, passa maṃ byasanaṃ gata’’nti. 

30 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, puttamaṃsāni khādasī’’ti. 

31 . 

‘‘Sapatī me gabbhinī āsi, tassā pāpaṃ acetayiṃ; 

Sāhaṃ paduṭṭhamanasā, akariṃ gabbhapātanaṃ. 

32 . 

‘‘Tassā dvemāsiko gabbho, lohitaññeva pagghari; 

Tadassā mātā kupitā, mayhaṃ ñātī samānayi; 

Sapathañca maṃ kāresi, paribhāsāpayī ca maṃ. 

33 . 

‘‘Sāhaṃ ghorañca sapathaṃ, musāvādaṃ abhāsisaṃ; 

Puttamaṃsāni khādāmi, sace taṃ pakataṃ mayā. 

34 . 

‘‘Tassa kammassa vipākena , musāvādassa cūbhayaṃ; 

Puttamaṃsāni khādāmi, pubbalohitamakkhitā’’ti. 

Pañcaputtakhādapetivatthu chaṭṭhaṃ. 

7. Sattaputtakhādapetivatthu 

35 . 

‘‘Naggā dubbaṇṇarūpāsi, duggandhā pūti vāyasi; 

Makkhikāhi parikiṇṇā, kā nu tvaṃ idha tiṭṭhasī’’ti. 

36 . 

‘‘Ahaṃ bhadante petīmhi, duggatā yamalokikā; 

Pāpakammaṃ karitvāna, petalokaṃ ito gatā. 

37 . 

‘‘Kālena satta puttāni, sāyaṃ satta punāpare; 

Vijāyitvāna khādāmi, tepi nā honti me alaṃ. 

38 . 

‘‘Pariḍayhati dhūmāyati, khudāya hadayaṃ mama; 

Nibbutiṃ nādhigacchāmi, aggidaḍḍhāva ātape’’ti. 

39 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, puttamaṃsāni khādasī’’ti. 

40 . 

‘‘Ahū mayhaṃ duve puttā, ubho sampattayobbanā; 

Sāhaṃ puttabalūpetā, sāmikaṃ atimaññisaṃ. 

41 . 

‘‘Tato me sāmiko kuddho, sapattiṃ mayhamānayi; 

Sā ca gabbhaṃ alabhittha, tassā pāpaṃ acetayiṃ. 

42 . 

‘‘Sāhaṃ paduṭṭhamanasā, akariṃ gabbhapātanaṃ; 

Tassā temāsiko gabbho, pubbalohitako pati. 

43 . 

‘‘Tadassā mātā kupitā, mayhaṃ ñātī samānayi; 

Sapathañca maṃ kāresi, paribhāsāpayī ca maṃ. 

44 . 

‘‘Sāhaṃ ghorañca sapathaṃ, musāvādaṃ abhāsisaṃ; 

‘Puttamaṃsāni khādāmi, sace taṃ pakataṃ mayā’. 

45 . 

‘‘Tassa kammassa vipākena, musāvādassa cūbhayaṃ; 

Puttamaṃsāni khādāmi, pubbalohitamakkhitā’’ti. 

Sattaputtakhādapetivatthu sattamaṃ. 

8. Goṇapetavatthu 

46 . 

‘‘Kiṃ nu ummattarūpova, lāyitvā haritaṃ tiṇaṃ; 

Khāda khādāti lapasi, gatasattaṃ jaraggavaṃ. 

47 . 

‘‘Na hi annena pānena, mato goṇo samuṭṭhahe; 

Tvaṃsi bālo ca dummedho, yathā taññova dummatī’’ti. 

48 . 

‘‘Ime pādā idaṃ sīsaṃ, ayaṃ kāyo savāladhi; 

Nettā tatheva tiṭṭhanti, ayaṃ goṇo samuṭṭhahe. 

49 . 

‘‘Nāyyakassa hatthapādā, kāyo sīsañca dissati; 

Rudaṃ mattikathūpasmiṃ, nanu tvaññeva dummatī’’ti. 

50 . 

‘‘Ādittaṃ vata maṃ santaṃ, ghatasittaṃva pāvakaṃ; 

Vārinā viya osiñcaṃ, sabbaṃ nibbāpaye daraṃ. 

51 . 

‘‘Abbahī vata me sallaṃ, sokaṃ hadayanissitaṃ; 

Yo me sokaparetassa, pitusokaṃ apānudi. 

52 . 

‘‘Svāhaṃ abbūḷhasallosmi, sītibhūtosmi nibbuto; 

Na socāmi na rodāmi, tava sutvāna māṇava’. 

53 . 

Evaṃ karonti sappaññā, ye honti anukampakā; 

Vinivattayanti sokamhā, sujāto pitaraṃ yathāti. 

Goṇapetavatthu aṭṭhamaṃ. 

9. Mahāpesakārapetivatthu 

54 . 

‘‘Gūthañca muttaṃ ruhirañca pubbaṃ, paribhuñjati kissa ayaṃ vipāko; 

Ayaṃ nu kiṃ kammamakāsi nārī, yā sabbadā lohitapubbabhakkhā. 

55 . 

‘‘Navāni vatthāni subhāni ceva, mudūni suddhāni ca lomasāni; 

Dinnāni missā kitakā bhavanti, ayaṃ nu kiṃ kammamakāsi nārī’’ti. 

56 . 

‘‘Bhariyā mamesā ahū bhadante, adāyikā maccharinī kadariyā; 

Sā maṃ dadantaṃ samaṇabrāhmaṇānaṃ, akkosati ca paribhāsati ca. 

57 . 

‘‘‘Gūthañca muttaṃ ruhirañca pubbaṃ, paribhuñja tvaṃ asuciṃ sabbakālaṃ; 

Etaṃ te paralokasmiṃ hotu, vatthā ca te kiṭakasamā bhavantu’; 

Etādisaṃ duccaritaṃ caritvā, idhāgatā cirarattāya khādatī’’ti. 

Mahāpesakārapetivatthu navamaṃ. 

10. Khallāṭiyapetivatthu 

58 . 

‘‘Kā nu antovimānasmiṃ, tiṭṭhantī nūpanikkhami; 

Upanikkhamassu bhadde, passāma taṃ bahiṭṭhita’’nti. 

59 . 

‘‘Aṭṭīyāmi harāyāmi, naggā nikkhamituṃ bahi; 

Kesehamhi paṭicchannā, puññaṃ me appakaṃ kata’’nti. 

60 . 

‘‘Handuttarīyaṃ dadāmi te, idaṃ dussaṃ nivāsaya; 

Idaṃ dussaṃ nivāsetvā, ehi nikkhama sobhane; 

Upanikkhamassu bhadde, passāma taṃ bahiṭṭhita’’nti. 

61 . 

‘‘Hatthena hatthe te dinnaṃ, na mayhaṃ upakappati; 

Esetthupāsako saddho, sammāsambuddhasāvako. 

62 . 

‘‘Etaṃ acchādayitvāna, mama dakkhiṇamādisa; 

Tathāhaṃ sukhitā hessaṃ, sabbakāmasamiddhinī’’ti. 

63 . 

Tañca te nhāpayitvāna, vilimpetvāna vāṇijā; 

Vatthehacchādayitvāna, tassā dakkhiṇamādisuṃ. 

64 . 

Samanantarānuddiṭṭhe , vipāko udapajjatha ; 

Bhojanacchādanapānīyaṃ , dakkhiṇāya idaṃ phalaṃ. 

65 . 

Tato suddhā sucivasanā, kāsikuttamadhārinī; 

Hasantī vimānā nikkhami, ‘dakkhiṇāya idaṃ phala’’’nti. 

66 . 

‘‘Sucittarūpaṃ ruciraṃ, vimānaṃ te pabhāsati; 

Devate pucchitācikkha, kissa kammassidaṃ phala’’nti. 

67 . 

‘‘Bhikkhuno caramānassa, doṇinimmajjaniṃ ahaṃ; 

Adāsiṃ ujubhūtassa, vippasannena cetasā. 

68 . 

‘‘Tassa kammassa kusalassa, vipākaṃ dīghamantaraṃ; 

Anubhomi vimānasmiṃ, tañca dāni parittakaṃ. 

69 . 

‘‘Uddhaṃ catūhi māsehi, kālaṃkiriyā bhavissati; 

Ekantakaṭukaṃ ghoraṃ, nirayaṃ papatissahaṃ. 

70 . 

‘‘Catukkaṇṇaṃ catudvāraṃ, vibhattaṃ bhāgaso mitaṃ; 

Ayopākārapariyantaṃ, ayasā paṭikujjitaṃ. 

71 . 

‘‘Tassa ayomayā bhūmi, jalitā tejasā yutā; 

Samantā yojanasataṃ, pharitvā tiṭṭhati sabbadā. 

72 . 

‘‘Tatthāhaṃ dīghamaddhānaṃ, dukkhaṃ vedissa vedanaṃ; 

Phalañca pāpakammassa, tasmā socāmahaṃ bhusa’’nti. 

Khallāṭiyapetivatthu dasamaṃ. 

11. Nāgapetavatthu 

73 . 

‘‘Puratova setena paleti hatthinā, majjhe pana assatarīrathena; 

Pacchā ca kaññā sivikāya nīyati, obhāsayantī dasa sabbato disā. 

74 . 

‘‘Tumhe pana muggarahatthapāṇino, rudaṃmukhā chinnapabhinnagattā; 

Manussabhūtā kimakattha pāpaṃ, yenaññamaññassa pivātha lohita’’nti. 

75 . 

‘‘Puratova yo gacchati kuñjarena, setena nāgena catukkamena; 

Amhāka putto ahu jeṭṭhako so , dānāni datvāna sukhī pamodati. 

76 . 

‘‘Yo so majjhe assatarīrathena, catubbhi yuttena suvaggitena; 

Amhāka putto ahu majjhimo so, amaccharī dānavatī virocati. 

77 . 

‘‘Yā sā ca pacchā sivikāya nīyati, nārī sapaññā migamandalocanā; 

Amhāka dhītā ahu sā kaniṭṭhikā, bhāgaḍḍhabhāgena sukhī pamodati. 

78 . 

‘‘Ete ca dānāni adaṃsu pubbe, pasannacittā samaṇabrāhmaṇānaṃ; 

Mayaṃ pana maccharino ahumha, paribhāsakā samaṇabrāhmaṇānaṃ; 

Ete ca datvā paricārayanti, mayañca sussāma naḷova chinno’’ti . 

79 . 

‘‘Kiṃ tumhākaṃ bhojanaṃ kiṃ sayānaṃ, kathañca yāpetha supāpadhammino; 

Pahūtabhogesu anappakesu, sukhaṃ virādhāya dukkhajja pattā’’ti. 

80 . 

‘‘Aññamaññaṃ vadhitvāna, pivāma pubbalohitaṃ; 

Bahuṃ pitvā na dhātā homa, nacchādimhase mayaṃ. 

81 . 

‘‘Icceva maccā paridevayanti, adāyakā pecca yamassa ṭhāyino; 

Ye te vidicca adhigamma bhoge, na bhuñjare nāpi karonti puññaṃ. 

82 . 

‘‘Te khuppipāsūpagatā parattha, pacchā ciraṃ jhāyare ḍayhamānā; 

Kammāni katvāna dukhudrāni, anubhonti dukkhaṃ kaṭukapphalāni. 

83 . 

‘‘Ittaraṃ hi dhanaṃ dhaññaṃ, ittaraṃ idha jīvitaṃ; 

Ittaraṃ ittarato ñatvā, dīpaṃ kayirātha paṇḍito. 

84 . 

‘‘Ye te evaṃ pajānanti, narā dhammassa kovidā; 

Te dāne nappamajjanti, sutvā arahataṃ vaco’’ti. 

Nāgapetavatthu ekādasamaṃ. 

12. Uragapetavatthu 

85 . 

‘‘Uragova tacaṃ jiṇṇaṃ, hitvā gacchati santanuṃ; 

Evaṃ sarīre nibbhoge, pete kālaṅkate sati. 

86 . 

‘‘Ḍayhamāno na jānāti, ñātīnaṃ paridevitaṃ; 

Tasmā etaṃ na rodāmi, gato so tassa yā gati’’. 

87 . 

‘‘Anabbhito tato āgā, nānuññāto ito gato; 

Yathāgato tathā gato, tattha kā paridevanā. 

88 . 

‘‘Ḍayhamāno na jānāti, ñātīnaṃ paridevitaṃ; 

Tasmā etaṃ na rodāmi, gato so tassa yā gati’’. 

89 . 

‘‘Sace rode kisā assaṃ, tattha me kiṃ phalaṃ siyā; 

Ñātimittasuhajjānaṃ, bhiyyo no aratī siyā. 

90 . 

‘‘Ḍayhamāno na jānāti, ñātīnaṃ paridevitaṃ; 

Tasmā etaṃ na rodāmi, gato so tassa yā gati’’. 

91 . 

‘‘Yathāpi dārako candaṃ, gacchantamanurodati; 

Evaṃ sampadamevetaṃ, yo petamanusocati. 

92 . 

‘‘Ḍayhamāno na jānāti, ñātīnaṃ paridevitaṃ; 

Tasmā etaṃ na rodāmi, gato so tassa yā gati’’. 

93 . 

‘‘Yathāpi brahme udakumbho, bhinno appaṭisandhiyo; 

Evaṃ sampadamevetaṃ, yo petamanusocati. 

94 . 

‘‘Ḍayhamāno na jānāti, ñātīnaṃ paridevitaṃ; 

Tasmā etaṃ na rodāmi, gato so tassa yā gatī’’ti. 

Uragapetavatthu dvādasamaṃ. 

Uragavaggo paṭhamo niṭṭhito. 

Tassuddānaṃ – 

Khettañca sūkaraṃ pūti, piṭṭhaṃ cāpi tirokuṭṭaṃ; 

Pañcāpi sattaputtañca, goṇaṃ pesakārakañca; 

Tathā khallāṭiyaṃ nāgaṃ, dvādasaṃ uragañcevāti. 

2. Ubbarivaggo 

1. Saṃsāramocakapetivatthu 

95 . 

‘‘Naggā dubbaṇṇarūpāsi, kisā dhamanisanthatā; 

Upphāsulike kisike, kā nu tvaṃ idha tiṭṭhasī’’ti. 

96 . 

‘‘Ahaṃ bhadante petīmhi, duggatā yamalokikā; 

Pāpakammaṃ karitvāna, petalokaṃ ito gatā’’ti. 

97 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, petalokaṃ ito gatā’’ti. 

98 . 

‘‘Anukampakā mayhaṃ nāhesuṃ bhante, pitā ca mātā athavāpi ñātakā; 

Ye maṃ niyojeyyuṃ dadāhi dānaṃ, pasannacittā samaṇabrāhmaṇānaṃ. 

99 . 

‘‘Ito ahaṃ vassasatāni pañca, yaṃ evarūpā vicarāmi naggā; 

Khudāya taṇhāya ca khajjamānā, pāpassa kammassa phalaṃ mamedaṃ. 

100 . 

‘‘Vandāmi taṃ ayya pasannacittā, anukampa maṃ vīra mahānubhāva; 

Datvā ca me ādisa yaṃ hi kiñci, mocehi maṃ duggatiyā bhadante’’ti. 

101 . 

Sādhūti so paṭissutvā, sāriputtonukampako; 

Bhikkhūnaṃ ālopaṃ datvā, pāṇimattañca coḷakaṃ; 

Thālakassa ca pānīyaṃ, tassā dakkhiṇamādisi. 

102 . 

Samanantarānuddiṭṭhe, vipāko udapajjatha; 

Bhojanacchādanapānīyaṃ, dakkhiṇāya idaṃ phalaṃ. 

103 . 

Tato suddhā sucivasanā, kāsikuttamadhārinī; 

Vicittavatthābharaṇā, sāriputtaṃ upasaṅkami. 

104 . 

‘‘Abhikkantena vaṇṇena, yā tvaṃ tiṭṭhasi devate; 

Obhāsentī disā sabbā, osadhī viya tārakā. 

105 . 

‘‘Kena tetādiso vaṇṇo, kena te idha mijjhati; 

Uppajjanti ca te bhogā, ye keci manaso piyā. 

106 . 

‘‘Pucchāmi taṃ devi mahānubhāve, manussabhūtā kimakāsi puññaṃ; 

Kenāsi evaṃ jalitānubhāvā, vaṇṇo ca te sabbadisā pabhāsatī’’ti. 

107 . 

‘‘Uppaṇḍukiṃ kisaṃ chātaṃ, naggaṃ sampatitacchaviṃ ; 

Muni kāruṇiko loke, taṃ maṃ addakkhi duggataṃ. 

108 . 

‘‘Bhikkhūnaṃ ālopaṃ datvā, pāṇimattañca coḷakaṃ; 

Thālakassa ca pānīyaṃ, mama dakkhiṇamādisi. 

109 . 

‘‘Ālopassa phalaṃ passa, bhattaṃ vassasataṃ dasa; 

Bhuñjāmi kāmakāminī, anekarasabyañjanaṃ. 

110 . 

‘‘Pāṇimattassa coḷassa, vipākaṃ passa yādisaṃ; 

Yāvatā nandarājassa, vijitasmiṃ paṭicchadā. 

111 . 

‘‘Tato bahutarā bhante, vatthānacchādanāni me; 

Koseyyakambalīyāni, khomakappāsikāni ca. 

112 . 

‘‘Vipulā ca mahagghā ca, tepākāsevalambare; 

Sāhaṃ taṃ paridahāmi, yaṃ yaṃ hi manaso piyaṃ. 

113 . 

‘‘Thālakassa ca pānīyaṃ, vipākaṃ passa yādisaṃ; 

Gambhīrā caturassā ca, pokkharañño sunimmitā. 

114 . 

‘‘Setodakā suppatitthā, sītā appaṭigandhiyā; 

Padumuppalasañchannā, vārikiñjakkhapūritā. 

115 . 

‘‘Sāhaṃ ramāmi kīḷāmi, modāmi akutobhayā; 

Muniṃ kāruṇikaṃ loke, bhante vanditumāgatā’’ti. 

Saṃsāramocakapetivatthu paṭhamaṃ. 

2. Sāriputtattheramātupetivatthu 

116 . 

‘‘Naggā dubbaṇṇarūpāsi, kisā dhamanisanthatā; 

Upphāsulike kisike, kā nu tvaṃ idha tiṭṭhasi’’. 

117 . 

‘‘Ahaṃ te sakiyā mātā, pubbe aññāsu jātīsu; 

Upapannā pettivisayaṃ, khuppipāsasamappitā. 

118 . 

‘‘Chaḍḍitaṃ khipitaṃ kheḷaṃ, siṅghāṇikaṃ silesumaṃ; 

Vasañca ḍayhamānānaṃ, vijātānañca lohitaṃ. 

119 . 

‘‘Vaṇikānañca yaṃ ghāna-sīsacchinnāna lohitaṃ; 

Khudāparetā bhuñjāmi, itthipurisanissitaṃ. 

120 . 

‘‘Pubbalohitaṃ bhakkhāmi , pasūnaṃ mānusāna ca; 

Aleṇā anagārā ca, nīlamañcaparāyaṇā. 

121 . 

‘‘Dehi puttaka me dānaṃ, datvā anvādisāhi me; 

Appeva nāma mucceyyaṃ, pubbalohitabhojanā’’ti. 

122 . 

Mātuyā vacanaṃ sutvā, upatissonukampako; 

Āmantayi moggallānaṃ, anuruddhañca kappinaṃ. 

123 . 

Catasso kuṭiyo katvā, saṅghe cātuddise adā; 

Kuṭiyo annapānañca, mātu dakkhiṇamādisī. 

124 . 

Samanantarānuddiṭṭhe, vipāko udapajjatha; 

Bhojanaṃ pānīyaṃ vatthaṃ, dakkhiṇāya idaṃ phalaṃ. 

125 . 

Tato suddhā sucivasanā, kāsikuttamadhārinī; 

Vicittavatthābharaṇā, kolitaṃ upasaṅkami. 

126 . 

‘‘Abhikkantena vaṇṇena, yā tvaṃ tiṭṭhasi devate; 

Obhāsentī disā sabbā, osadhī viya tārakā. 

127 . 

‘‘Kena tetādiso vaṇṇo, kena te idha mijjhati; 

Uppajjanti ca te bhogā, ye keci manaso piyā. 

128 . 

‘‘Pucchāmi taṃ devi mahānubhāve, manussabhūtā kimakāsi puññaṃ; 

Kenāsi evaṃ jalitānubhāvā, vaṇṇo ca te sabbadisā pabhāsatī’’ti. 

129 . 

‘‘Sāriputtassāhaṃ mātā, pubbe aññāsu jātīsu; 

Upapannā pettivisayaṃ, khuppipāsasamappitā. 

130 . 

‘‘Chaḍḍitaṃ khipitaṃ kheḷaṃ, siṅghāṇikaṃ silesumaṃ; 

Vasañca ḍayhamānānaṃ, vijātānañca lohitaṃ. 

131 . 

‘‘Vaṇikānañca yaṃ ghāna-sīsacchinnāna lohitaṃ; 

Khudāparetā bhuñjāmi, itthipurisanissitaṃ. 

132 . 

‘‘Pubbalohitaṃ bhakkhissaṃ, pasūnaṃ mānusāna ca; 

Aleṇā anagārā ca, nīlamañcaparāyaṇā. 

133 . 

‘‘Sāriputtassa dānena, modāmi akutobhayā; 

Muniṃ kāruṇikaṃ loke, bhante vanditumāgatā’’ti. 

Sāriputtattherassa mātupetivatthu dutiyaṃ. 

3. Mattāpetivatthu 

134 . 

‘‘Naggā dubbaṇṇarūpāsi, kisā dhamanisanthatā; 

Upphāsulike kisike, kā nu tvaṃ idha tiṭṭhasī’’ti. 

135 . 

‘‘Ahaṃ mattā tuvaṃ tissā, sapattī te pure ahuṃ; 

Pāpakammaṃ karitvāna, petalokaṃ ito gatā’’ti. 

136 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, petalokaṃ ito gatā’’ti. 

137 . 

‘‘Caṇḍī ca pharusā cāsiṃ, issukī maccharī saṭhā ; 

Tāhaṃ duruttaṃ vatvāna, petalokaṃ ito gatā’’ti. 

138 . 

Sabbaṃ ahampi jānāmi, yathā tvaṃ caṇḍikā ahu; 

Aññañca kho taṃ pucchāmi, kenāsi paṃsukunthitā’’ti. 

139 . 

‘‘Sīsaṃnhātā tuvaṃ āsi, sucivatthā alaṅkatā; 

Ahañca kho adhimattaṃ, samalaṅkatatarā tayā. 

140 . 

‘‘Tassā me pekkhamānāya, sāmikena samantayi; 

Tato me issā vipulā, kodho me samajāyatha. 

141 . 

‘‘Tato paṃsuṃ gahetvāna, paṃsunā taṃ hi okiriṃ ; 

Tassa kammavipākena, tenamhi paṃsukunthitā’’ti. 

142 . 

‘‘Saccaṃ ahampi jānāmi, paṃsunā maṃ tvamokiri; 

Aññañca kho taṃ pucchāmi, kena khajjasi kacchuyā’’ti. 

143 . 

‘‘Bhesajjahārī ubhayo, vanantaṃ agamimhase; 

Tvañca bhesajjamāhari, ahañca kapikacchuno. 

144 . 

‘‘Tassā tyājānamānāya, seyyaṃ tyāhaṃ samokiriṃ; 

Tassa kammavipākena, tena khajjāmi kacchuyā’’ti. 

145 . 

‘‘Saccaṃ ahampi jānāmi, seyyaṃ me tvaṃ samokiri; 

Aññañca kho taṃ pucchāmi, kenāsi naggiyā tuva’’nti. 

146 . 

‘‘Sahāyānaṃ samayo āsi, ñātīnaṃ samitī ahu; 

Tvañca āmantitā āsi, sasāminī no ca kho ahaṃ. 

147 . 

‘‘Tassā tyājānamānāya, dussaṃ tyāhaṃ apānudiṃ; 

Tassa kammavipākena, tenamhi naggiyā aha’’nti. 

148 . 

‘‘Saccaṃ ahampi jānāmi, dussaṃ me tvaṃ apānudi; 

Aññañca kho taṃ pucchāmi, kenāsi gūthagandhinī’’ti. 

149 . 

‘‘Tava gandhañca mālañca, paccagghañca vilepanaṃ; 

Gūthakūpe adhāresiṃ , taṃ pāpaṃ pakataṃ mayā; 

Tassa kammavipākena, tenamhi gūthagandhinī’’ti. 

150 . 

‘‘Saccaṃ ahampi jānāmi, taṃ pāpaṃ pakataṃ tayā; 

Aññañca kho taṃ pucchāmi, kenāsi duggatā tuva’’nti. 

151 . 

‘‘Ubhinnaṃ samakaṃ āsi, yaṃ gehe vijjate dhanaṃ; 

Santesu deyyadhammesu, dīpaṃ nākāsimattano; 

Tassa kammavipākena, tenamhi duggatā ahaṃ. 

152 . 

‘‘Tadeva maṃ tvaṃ avaca, ‘pāpakammaṃ nisevasi; 

Na hi pāpehi kammehi, sulabhā hoti suggatī’’’ti. 

153 . 

‘‘Vāmato maṃ tvaṃ paccesi, athopi maṃ usūyasi; 

Passa pāpānaṃ kammānaṃ, vipāko hoti yādiso. 

154 . 

‘‘Te gharā tā ca dāsiyo , tānevābharaṇānime; 

Te aññe paricārenti, na bhogā honti sassatā. 

155 . 

‘‘Idāni bhūtassa pitā, āpaṇā gehamehiti; 

Appeva te dade kiñci, mā su tāva ito agā’’ti. 

156 . 

‘‘Naggā dubbaṇṇarūpāmhi, kisā dhamanisanthatā; 

Kopīnametaṃ itthīnaṃ, mā maṃ bhūtapitāddasā’’ti. 

157 . 

‘‘Handa kiṃ vā tyāhaṃ dammi, kiṃ vā tedha karomahaṃ; 

Yena tvaṃ sukhitā assa, sabbakāmasamiddhinī’’ti. 

158 . 

‘‘Cattāro bhikkhū saṅghato, cattāro pana puggalā; 

Aṭṭha bhikkhū bhojayitvā, mama dakkhiṇamādisa; 

Tadāhaṃ sukhitā hessaṃ, sabbakāmasamiddhinī’’ti. 

159 . 

Sādhūti sā paṭissutvā, bhojayitvāṭṭha bhikkhavo; 

Vatthehacchādayitvāna, tassā dakkhiṇamādisī. 

160 . 

Samanantarānuddiṭṭhe , vipāko udapajjatha; 

Bhojanacchādanapānīyaṃ, dakkhiṇāya idaṃ phalaṃ. 

161 . 

Tato suddhā sucivasanā, kāsikuttamadhārinī; 

Vicittavatthābharaṇā, sapattiṃ upasaṅkami. 

162 . 

‘‘Abhikkantena vaṇṇena, yā tvaṃ tiṭṭhasi devate; 

Obhāsentī disā sabbā, osadhī viya tārakā. 

163 . 

‘‘Kena tetādiso vaṇṇo, kena te idha mijjhati; 

Uppajjanti ca te bhogā, ye keci manaso piyā. 

164 . 

‘‘Pucchāmi taṃ devi mahānubhāve, manussabhūtā kimakāsi puññaṃ; 

Kenāsi evaṃ jalitānubhāvā, vaṇṇo ca te sabbadisā pabhāsatī’’ti. 

165 . 

‘‘Ahaṃ mattā tuvaṃ tissā, sapattī te pure ahuṃ; 

Pāpakammaṃ karitvāna, petalokaṃ ito gatā. 

166 . 

‘‘Tava dinnena dānena, modāmi akutobhayā; 

Cīraṃ jīvāhi bhagini, saha sabbehi ñātibhi; 

Asokaṃ virajaṃ ṭhānaṃ, āvāsaṃ vasavattinaṃ. 

167 . 

‘‘Idha dhammaṃ caritvāna, dānaṃ datvāna sobhane; 

Vineyya maccheramalaṃ samūlaṃ, aninditā saggamupehi ṭhāna’’nti. 

Mattāpetivatthu tatiyaṃ. 

4. Nandāpetivatthu 

168 . 

‘‘Kāḷī dubbaṇṇarūpāsi, pharusā bhīrudassanā; 

Piṅgalāsi kaḷārāsi, na taṃ maññāmi mānusi’’nti. 

169 . 

‘‘Ahaṃ nandā nandisena, bhariyā te pure ahuṃ; 

Pāpakammaṃ karitvāna, petalokaṃ ito gatā’’ti. 

170 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, petalokaṃ ito gatā’’ti. 

171 . 

‘‘Caṇḍī ca pharusā cāsiṃ , tayi cāpi agāravā; 

Tāhaṃ duruttaṃ vatvāna, petalokaṃ ito gatā’’ti. 

172 . 

‘‘Handuttarīyaṃ dadāmi te, imaṃ dussaṃ nivāsaya; 

Imaṃ dussaṃ nivāsetvā, ehi nessāmi taṃ gharaṃ. 

173 . 

‘‘Vatthañca annapānañca, lacchasi tvaṃ gharaṃ gatā; 

Putte ca te passissasi, suṇisāyo ca dakkhasī’’ti. 

174 . 

‘‘Hatthena hatthe te dinnaṃ, na mayhaṃ upakappati; 

Bhikkhū ca sīlasampanne, vītarāge bahussute. 

175 . 

‘‘Tappehi annapānena, mama dakkhiṇamādisa; 

Tadāhaṃ sukhitā hessaṃ, sabbakāmasamiddhinī’’ti. 

176 . 

Sādhūti so paṭissutvā, dānaṃ vipulamākiri; 

Annaṃ pānaṃ khādanīyaṃ, vatthasenāsanāni ca; 

Chattaṃ gandhañca mālañca, vividhā ca upāhanā. 

177 . 

Bhikkhū ca sīlasampanne, vītarāge bahussute; 

Tappetvā annapānena, tassā dakkhiṇamādisī. 

178 . 

Samanantarānuddiṭṭhe , vipāko udapajjatha; 

Bhojanacchādanapānīyaṃ, dakkhiṇāya idaṃ phalaṃ. 

179 . 

Tato suddhā sucivasanā, kāsikuttamadhārinī; 

Vicittavatthābharaṇā, sāmikaṃ upasaṅkami. 

180 . 

‘‘Abhikkantena vaṇṇena, yā tvaṃ tiṭṭhasi devate; 

Obhāsentī disā sabbā, osadhī viya tārakā. 

181 . 

‘‘Kena tetādiso vaṇṇo, kena te idha mijjhati; 

Uppajjanti ca te bhogā, ye keci manaso piyā. 

182 . 

‘‘Pucchāmi taṃ devi mahānubhāve, manussabhūtā kimakāsi puññaṃ; 

Kenāsi evaṃ jalitānubhāvā, vaṇṇo ca te sabbadisā pabhāsatī’’ti. 

183 . 

‘‘Ahaṃ nandā nandisena, bhariyā te pure ahuṃ; 

Pāpakammaṃ karitvāna, petalokaṃ ito gatā. 

184 . 

‘‘Tava dinnena dānena, modāmi akutobhayā; 

Ciraṃ jīva gahapati, saha sabbehi ñātibhi; 

Asokaṃ virajaṃ khemaṃ, āvāsaṃ vasavattinaṃ. 

185 . 

‘‘Idha dhammaṃ caritvāna, dānaṃ datvā gahapati; 

Vineyya maccheramalaṃ samūlaṃ, anindito saggamupehi ṭhāna’’nti. 

Nandāpetivatthu catutthaṃ. 

5. Maṭṭhakuṇḍalīpetavatthu 

186 . 

‘‘Alaṅkato maṭṭhakuṇḍalī, māladhārī haricandanussado; 

Bāhā paggayha kandasi, vanamajjhe kiṃ dukkhito tuva’’nti. 

187 . 

‘‘Sovaṇṇamayo pabhassaro, uppanno rathapañjaro mama; 

Tassa cakkayugaṃ na vindāmi, tena dukkhena jahāmi jīvita’’nti. 

188 . 

‘‘Sovaṇṇamayaṃ maṇimayaṃ, lohitakamayaṃ atha rūpiyamayaṃ; 

Ācikkha me bhaddamāṇava, cakkayugaṃ paṭipādayāmi te’’ti. 

189 . 

So māṇavo tassa pāvadi, ‘‘candasūriyā ubhayettha dissare; 

Sovaṇṇamayo ratho mama, tena cakkayugena sobhatī’’ti. 

190 . 

‘‘Bālo kho tvaṃ asi māṇava, yo tvaṃ patthayase apatthiyaṃ; 

Maññāmi tuvaṃ marissasi, na hi tvaṃ lacchasi candasūriye’’ti. 

191 . 

‘‘Gamanāgamanampi dissati, vaṇṇadhātu ubhayattha vīthiyā; 

Peto kālakato na dissati, ko nidha kandataṃ bālyataro’’ti. 

192 . 

‘‘Saccaṃ kho vadesi māṇava, ahameva kandataṃ bālyataro; 

Candaṃ viya dārako rudaṃ, petaṃ kālakatābhipatthayi’’nti. 

193 . 

‘‘Ādittaṃ vata maṃ santaṃ, ghatasittaṃva pāvakaṃ; 

Vārinā viya osiñcaṃ, sabbaṃ nibbāpaye daraṃ. 

194 . 

‘‘Abbahī vata me sallaṃ, sokaṃ hadayanissitaṃ; 

Yo me sokaparetassa, puttasokaṃ apānudi. 

195 . 

‘‘Svāhaṃ abbūḷhasallosmi, sītibhūtosmi nibbuto; 

Na socāmi na rodāmi, tava sutvāna māṇavā’’ti. 

196 . 

‘‘Devatā nusi gandhabbo, adu sakko purindado; 

Ko vā tvaṃ kassa vā putto, kathaṃ jānemu taṃ maya’’nti. 

197 . 

‘‘Yañca kandasi yañca rodasi, puttaṃ āḷāhane sayaṃ dahitvā; 

Svāhaṃ kusalaṃ karitvā kammaṃ, tidasānaṃ sahabyataṃ gato’’ti. 

198 . 

‘‘Appaṃ vā bahuṃ vā nāddasāma, dānaṃ dadantassa sake agāre; 

Uposathakammaṃ vā tādisaṃ, kena kammena gatosi devaloka’’nti. 

199 . 

‘‘Ābādhikohaṃ dukkhito gilāno, āturarūpomhi sake nivesane; 

Buddhaṃ vigatarajaṃ vitiṇṇakaṅkhaṃ, addakkhiṃ sugataṃ anomapaññaṃ. 

200 . 

‘‘Svāhaṃ muditamano pasannacitto, añjaliṃ akariṃ tathāgatassa; 

Tāhaṃ kusalaṃ karitvāna kammaṃ, tidasānaṃ sahabyataṃ gato’’ti. 

201 . 

‘‘Acchariyaṃ vata abbhutaṃ vata, añjalikammassa ayamīdiso vipāko; 

Ahampi muditamano pasannacitto, ajjeva buddhaṃ saraṇaṃ vajāmī’’ti. 

202 . 

‘‘Ajjeva buddhaṃ saraṇaṃ vajāhi, dhammañca saṅghañca pasannacitto; 

Tatheva sikkhāya padāni pañca, akhaṇḍaphullāni samādiyassu. 

203 . 

‘‘Pāṇātipātā viramassu khippaṃ, loke adinnaṃ parivajjayassu; 

Amajjapo mā ca musā bhaṇāhi, sakena dārena ca hohi tuṭṭho’’ti. 

204 . 

‘‘Atthakāmosi me yakkha, hitakāmosi devate; 

Karomi tuyhaṃ vacanaṃ, tvaṃsi ācariyo mamāti. 

205 . 

‘‘Upemi saraṇaṃ buddhaṃ, dhammañcāpi anuttaraṃ; 

Saṅghañca naradevassa, gacchāmi saraṇaṃ ahaṃ. 

206 . 

‘‘Pāṇātipātā viramāmi khippaṃ, loke adinnaṃ parivajjayāmi; 

Amajjapo no ca musā bhaṇāmi; Sakena dārena ca homi tuṭṭho’’ti. 

Maṭṭhakuṇḍalīpetavatthu pañcamaṃ. 

6. Kaṇhapetavatthu 

207 . 

‘‘Uṭṭhehi kaṇha kiṃ sesi, ko attho supanena te; 

Yo ca tuyhaṃ sako bhātā, hadayaṃ cakkhu ca dakkhiṇaṃ; 

Tassa vātā balīyanti, sasaṃ jappati kesavā’’ti. 

208 . 

‘‘Tassa taṃ vacanaṃ sutvā, rohiṇeyyassa kesavo; 

Taramānarūpo vuṭṭhāsi, bhātusokena aṭṭito. 

209 . 

‘‘Kiṃ nu ummattarūpova, kevalaṃ dvārakaṃ imaṃ; 

Saso sasoti lapasi, kīdisaṃ sasamicchasi. 

210 . 

‘‘Sovaṇṇamayaṃ maṇimayaṃ, lohamayaṃ atha rūpiyamayaṃ; 

Saṅkhasilāpavāḷamayaṃ, kārayissāmi te sasaṃ. 

211 . 

‘‘Santi aññepi sasakā, araññavanagocarā; 

Tepi te ānayissāmi, kīdisaṃ sasamicchasī’’ti. 

212 . 

‘‘Nāhamete sase icche, ye sasā pathavissitā; 

Candato sasamicchāmi, taṃ me ohara kesavā’’ti. 

213 . 

‘‘So nūna madhuraṃ ñāti, jīvitaṃ vijahissasi; 

Apatthiyaṃ patthayasi, candato sasamicchasī’’ti. 

214 . 

‘‘Evaṃ ce kaṇha jānāsi, yathaññamanusāsasi; 

Kasmā pure mataṃ puttaṃ, ajjāpi manusocasi. 

215 . 

‘‘Na yaṃ labbhā manussena, amanussena vā pana; 

Jāto me mā mari putto, kuto labbhā alabbhiyaṃ. 

216 . 

‘‘Na mantā mūlabhesajjā, osadhehi dhanena vā; 

Sakkā ānayituṃ kaṇha, yaṃ petamanusocasi. 

217 . 

‘‘Mahaddhanā mahābhogā, raṭṭhavantopi khattiyā; 

Pahūtadhanadhaññāse, tepi no ajarāmarā. 

218 . 

‘‘Khattiyā brāhmaṇā vessā, suddā caṇḍālapukkusā; 

Ete caññe ca jātiyā, tepi no ajarāmarā. 

219 . 

‘‘Ye mantaṃ parivattenti, chaḷaṅgaṃ brahmacintitaṃ; 

Ete caññe ca vijjāya, tepi no ajarāmarā. 

220 . 

‘‘Isayo vāpi ye santā, saññatattā tapassino; 

Sarīraṃ tepi kālena, vijahanti tapassino. 

221 . 

‘‘Bhāvitattā arahanto, katakiccā anāsavā; 

Nikkhipanti imaṃ dehaṃ, puññapāpaparikkhayā’’ti. 

222 . 

‘‘Ādittaṃ vata maṃ santaṃ, ghatasittaṃva pāvakaṃ; 

Vārinā viya osiñcaṃ, sabbaṃ nibbāpaye daraṃ. 

223 . 

‘‘Abbahī vata me sallaṃ, sokaṃ hadayanissitaṃ; 

Yo me sokaparetassa, puttasokaṃ apānudi. 

224 . 

‘‘Svāhaṃ abbūḷhasallosmi, sītibhūtosmi nibbuto; 

Na socāmi na rodāmi, tava sutvāna bhātika’’ . 

225 . 

Evaṃ karonti sappaññā, ye honti anukampakā; 

Nivattayanti sokamhā, ghaṭo jeṭṭhaṃva bhātaraṃ. 

226 . 

Yassa etādisā honti, amaccā paricārakā; 

Subhāsitena anventi, ghaṭo jeṭṭhaṃva bhātaranti. 

Kaṇhapetavatthu chaṭṭhaṃ. 

7. Dhanapālaseṭṭhipetavatthu 

227 . 

‘‘Naggo dubbaṇṇarūposi, kiso dhamanisanthato; 

Upphāsuliko kisiko, ko nu tvamasi mārisa’’. 

228 . 

‘‘Ahaṃ bhadante petomhi, duggato yamalokiko; 

Pāpakammaṃ karitvāna, petalokaṃ ito gato’’. 

229 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, petalokaṃ ito gato’’. 

230 . 

‘‘Nagaraṃ atthi paṇṇānaṃ , erakacchanti vissutaṃ; 

Tattha seṭṭhi pure āsiṃ, dhanapāloti maṃ vidū. 

231 . 

‘‘Asīti sakaṭavāhānaṃ, hiraññassa ahosi me; 

Pahūtaṃ me jātarūpaṃ, muttā veḷuriyā bahū. 

232 . 

‘‘Tāva mahaddhanassāpi, na me dātuṃ piyaṃ ahu; 

Pidahitvā dvāraṃ bhuñjiṃ , mā maṃ yācanakāddasuṃ. 

233 . 

‘‘Assaddho maccharī cāsiṃ, kadariyo paribhāsako; 

Dadantānaṃ karontānaṃ, vārayissaṃ bahu jane . 

234 . 

‘‘Vipāko natthi dānassa, saṃyamassa kuto phalaṃ; 

Pokkharaññodapānāni, ārāmāni ca ropite; 

Papāyo ca vināsesiṃ, dugge saṅkamanāni ca. 

235 . 

‘‘Svāhaṃ akatakalyāṇo, katapāpo tato cuto; 

Upapanno pettivisayaṃ, khuppipāsasamappito. 

236 . 

‘‘Pañcapaṇṇāsavassāni, yato kālaṅkato ahaṃ; 

Nābhijānāmi bhuttaṃ vā, pītaṃ vā pana pāniyaṃ. 

237 . 

‘‘Yo saṃyamo so vināso,yo vināso so saṃyamo; 

Petā hi kira jānanti, yo saṃyamo so vināso. 

238 . 

‘‘Ahaṃ pure saṃyamissaṃ, nādāsiṃ bahuke dhane; 

Santesu deyyadhammesu, dīpaṃ nākāsimattano; 

Svāhaṃ pacchānutappāmi, attakammaphalūpago. 

239 . 

‘‘Uddhaṃ catūhi māsehi, kālaṃkiriyā bhavissati; 

Ekantakaṭukaṃ ghoraṃ, nirayaṃ papatissahaṃ. 

240 . 

‘‘Catukkaṇṇaṃ catudvāraṃ, vibhattaṃ bhāgaso mitaṃ; 

Ayopākārapariyantaṃ, ayasā paṭikujjitaṃ. 

241 . 

‘‘Tassa ayomayā bhūmi, jalitā tejasā yutā; 

Samantā yojanasataṃ, pharitvā tiṭṭhati sabbadā. 

242 . 

‘‘Tatthāhaṃ dīghamaddhānaṃ, dukkhaṃ vedissa vedanaṃ; 

Phalaṃ pāpassa kammassa, tasmā socāmahaṃ bhusaṃ. 

243 . 

‘‘Taṃ vo vadāmi bhaddaṃ vo, yāvantettha samāgatā; 

Mākattha pāpakaṃ kammaṃ, āvi vā yadi vā raho. 

244 . 

‘‘Sace taṃ pāpakaṃ kammaṃ, karissatha karotha vā; 

Na vo dukkhā pamutyatthi , uppaccāpi palāyataṃ. 

245 . 

‘‘Matteyyā hotha petteyyā, kule jeṭṭhāpacāyikā; 

Sāmaññā hotha brahmaññā, evaṃ saggaṃ gamissathā’’ti. 

Dhanapālaseṭṭhipetavatthu sattamaṃ. 

8. Cūḷaseṭṭhipetavatthu 

246 . 

‘‘Naggo kiso pabbajitosi bhante, rattiṃ kuhiṃ gacchasi kissa hetu; 

Ācikkha me taṃ api sakkuṇemu, sabbena vittaṃ paṭipādaye tuva’’nti. 

247 . 

‘‘Bārāṇasī nagaraṃ dūraghuṭṭhaṃ, tatthāhaṃ gahapati aḍḍhako ahu dīno; 

Adātā gedhitamano āmisasmiṃ, dussīlyena yamavisayamhi patto. 

248 . 

‘‘So sūcikāya kilamito tehi, 

Teneva ñātīsu yāmi āmisakiñcikkhahetu; 

Adānasīlā na ca saddahanti, 

Dānaphalaṃ hoti paramhi loke. 

249 . 

‘‘Dhītā ca mayhaṃ lapate abhikkhaṇaṃ, ‘dassāmi dānaṃ pitūnaṃ pitāmahānaṃ’; 

Tamupakkhaṭaṃ parivisayanti brāhmaṇā , ‘yāmi ahaṃ andhakavindaṃ bhottu’’’nti. 

250 . 

Tamavoca rājā ‘‘anubhaviyāna tampi, 

Eyyāsi khippaṃ ahamapi kassaṃ pūjaṃ; 

Ācikkha me taṃ yadi atthi hetu, 

Saddhāyitaṃ hetuvaco suṇomā’’ti. 

251 . 

‘Tathā’ti vatvā agamāsi tattha, bhuñjiṃsu bhattaṃ na ca dakkhiṇārahā; 

Paccāgami rājagahaṃ punāparaṃ, pāturahosi purato janādhipassa. 

252 . 

Disvāna petaṃ punadeva āgataṃ, rājā avoca ‘‘ahamapi kiṃ dadāmi; 

Ācikkha me taṃ yadi atthi hetu, yena tuvaṃ cirataraṃ pīṇito siyā’’ti. 

253 . 

‘‘Buddhañca saṅghaṃ parivisiyāna rāja, annena pānena ca cīvarena; 

Taṃ dakkhiṇaṃ ādisa me hitāya, evaṃ ahaṃ cirataraṃ pīṇito siyā’’ti. 

254 . 

Tato ca rājā nipatitvā tāvade , dānaṃ sahatthā atulaṃ daditvā saṅghe; 

Ārocesi pakataṃ tathāgatassa, tassa ca petassa dakkhiṇaṃ ādisittha. 

255 . 

So pūjito ativiya sobhamāno, pāturahosi purato janādhipassa; 

‘‘Yakkhohamasmi paramiddhipatto, na mayhamatthi samā sadisā mānusā. 

256 . 

‘‘Passānubhāvaṃ aparimitaṃ mamayidaṃ, tayānudiṭṭhaṃ atulaṃ datvā saṅghe; 

Santappito satataṃ sadā bahūhi, yāmi ahaṃ sukhito manussadevā’’ti. 

Cūḷaseṭṭhipetavatthu aṭṭhamaṃ niṭṭhitaṃ. 

Bhāṇavāraṃ paṭhamaṃ niṭṭhitaṃ. 

9. Aṅkurapetavatthu 

257 . 

‘‘Yassa atthāya gacchāma, kambojaṃ dhanahārakā; 

Ayaṃ kāmadado yakkho, imaṃ yakkhaṃ nayāmase. 

258 . 

‘‘Imaṃ yakkhaṃ gahetvāna, sādhukena pasayha vā; 

Yānaṃ āropayitvāna, khippaṃ gacchāma dvāraka’’nti. 

259 . 

‘‘Yassa rukkhassa chāyāya, nisīdeyya sayeyya vā; 

Na tassa sākhaṃ bhañjeyya, mittadubbho hi pāpako’’ti. 

260 . 

‘‘Yassa rukkhassa chāyāya, nisīdeyya sayeyya vā; 

Khandhampi tassa chindeyya, attho ce tādiso siyā’’ti. 

261 . 

‘‘Yassa rukkhassa chāyāya, nisīdeyya sayeyya vā; 

Na tassa pattaṃ bhindeyya , mittadubbho hi pāpako’’ti. 

262 . 

‘‘Yassa rukkhassa chāyāya, nisīdeyya sayeyya vā; 

Samūlampi taṃ abbuhe , attho ce tādiso siyā’’ti. 

263 . 

‘‘Yassekarattimpi ghare vaseyya, yatthannapānaṃ puriso labhetha; 

Na tassa pāpaṃ manasāpi cintaye, kataññutā sappurisehi vaṇṇitā. 

264 . 

‘‘Yassekarattimpi ghare vaseyya, annena pānena upaṭṭhito siyā; 

Na tassa pāpaṃ manasāpi cintaye, adubbhapāṇī dahate mittadubbhiṃ. 

265 . 

‘‘Yo pubbe katakalyāṇo, pacchā pāpena hiṃsati; 

Allapāṇihato poso, na so bhadrāni passatī’’ti. 

266 . 

‘‘Nāhaṃ devena vā manussena vā, issariyena vāhaṃ suppasayho; 

Yakkhohamasmi paramiddhipatto, dūraṅgamo vaṇṇabalūpapanno’’ti. 

267 . 

‘‘Pāṇi te sabbaso vaṇṇo, pañcadhāro madhussavo; 

Nānārasā paggharanti, maññehaṃ taṃ purindada’’nti. 

268 . 

‘‘Nāmhi devo na gandhabbo, nāpi sakko purindado; 

Petaṃ maṃ aṅkura jānāhi, roruvamhā idhāgata’’nti. 

269 . 

‘‘Kiṃsīlo kiṃsamācāro, roruvasmiṃ pure tuvaṃ; 

Kena te brahmacariyena, puññaṃ pāṇimhi ijjhatī’’ti. 

270 . 

‘‘Tunnavāyo pure āsiṃ, roruvasmiṃ tadā ahaṃ; 

Sukicchavutti kapaṇo, na me vijjati dātave. 

271 . 

‘‘Nivesanañca me āsi, asayhassa upantike; 

Saddhassa dānapatino, katapuññassa lajjino. 

272 . 

‘‘Tattha yācanakā yanti, nānāgottā vanibbakā; 

Te ca maṃ tattha pucchanti, asayhassa nivesanaṃ. 

273 . 

‘‘Kattha gacchāma bhaddaṃ vo, kattha dānaṃ padīyati; 

Tesāhaṃ puṭṭho akkhāmi, asayhassa nivesanaṃ. 

274 . 

‘‘Paggayha dakkhiṇaṃ bāhuṃ, ettha gacchatha bhaddaṃ vo; 

Ettha dānaṃ padīyati, asayhassa nivesane. 

275 . 

‘‘Tena pāṇi kāmadado, tena pāṇi madhussavo; 

Tena me brahmacariyena, puññaṃ pāṇimhi ijjhatī’’ti. 

276 . 

‘‘Na kira tvaṃ adā dānaṃ, sakapāṇīhi kassaci; 

Parassa dānaṃ anumodamāno, pāṇiṃ paggayha pāvadi. 

277 . 

‘‘Tena pāṇi kāmadado, tena pāṇi madhussavo; 

Tena te brahmacariyena, puññaṃ pāṇimhi ijjhati. 

278 . 

‘‘Yo so dānamadā bhante, pasanno sakapāṇibhi; 

So hitvā mānusaṃ dehaṃ, kiṃ nu so disataṃ gato’’ti. 

279 . 

‘‘Nāhaṃ pajānāmi asayhasāhino, aṅgīrasassa gatiṃ āgatiṃ vā; 

Sutañca me vessavaṇassa santike, sakkassa sahabyataṃ gato asayho’’ti. 

280 . 

‘‘Alameva kātuṃ kalyāṇaṃ, dānaṃ dātuṃ yathārahaṃ; 

Pāṇiṃ kāmadadaṃ disvā, ko puññaṃ na karissati. 

281 . 

‘‘So hi nūna ito gantvā, anuppatvāna dvārakaṃ; 

Dānaṃ paṭṭhapayissāmi, yaṃ mamassa sukhāvahaṃ. 

282 . 

‘‘Dassāmannañca pānañca, vatthasenāsanāni ca; 

Papañca udapānañca, dugge saṅkamanāni cā’’ti. 

283 . 

‘‘Kena te aṅgulī kuṇā , mukhañca kuṇalīkataṃ ; 

Akkhīni ca paggharanti, kiṃ pāpaṃ pakataṃ tayā’’ti. 

284 . 

‘‘Aṅgīrasassa gahapatino, saddhassa gharamesino; 

Tassāhaṃ dānavissagge, dāne adhikato ahuṃ. 

285 . 

‘‘Tattha yācanake disvā, āgate bhojanatthike; 

Ekamantaṃ apakkamma, akāsiṃ kuṇaliṃ mukhaṃ. 

286 . 

‘‘Tena me aṅgulī kuṇā, mukhañca kuṇalīkataṃ; 

Akkhīni me paggharanti, taṃ pāpaṃ pakataṃ mayā’’ti. 

287 . 

‘‘Dhammena te kāpurisa, mukhañca kuṇalīkataṃ; 

Akkhīni ca paggharanti, yaṃ taṃ parassa dānassa; 

Akāsi kuṇaliṃ mukhaṃ. 

288 . 

‘‘Kathaṃ hi dānaṃ dadamāno, kareyya parapattiyaṃ; 

Annaṃ pānaṃ khādanīyaṃ, vatthasenāsanāni ca. 

289 . 

‘‘So hi nūna ito gantvā, anuppatvāna dvārakaṃ; 

Dānaṃ paṭṭhapayissāmi, yaṃ mamassa sukhāvahaṃ. 

290 . 

‘‘Dassāmannañca pānañca, vatthasenāsanāni ca; 

Papañca udapānañca, dugge saṅkamanāni cā’’ti. 

291 . 

Tato hi so nivattitvā, anuppatvāna dvārakaṃ; 

Dānaṃ paṭṭhapayi aṅkuro, yaṃtumassa sukhāvahaṃ. 

292 . 

Adā annañca pānañca, vatthasenāsanāni ca; 

Papañca udapānañca, vippasannena cetasā. 

293 . 

‘‘Ko chāto ko ca tasito, ko vatthaṃ paridahissati; 

Kassa santāni yoggāni, ito yojentu vāhanaṃ. 

294 . 

‘‘Ko chatticchati gandhañca, ko mālaṃ ko upāhanaṃ; 

Itissu tattha ghosenti, kappakā sūdamāgadhā ; 

Sadā sāyañca pāto ca, aṅkurassa nivesane. 

295 . 

‘‘‘Sukhaṃ supati aṅkuro’, iti jānāti maṃ jano; 

Dukkhaṃ supāmi sindhaka , yaṃ na passāmi yācake. 

296 . 

‘‘‘Sukhaṃ supati aṅkuro’, iti jānāti maṃ jano; 

Dukkhaṃ sindhaka supāmi, appake su vanibbake’’ti. 

297 . 

‘‘Sakko ce te varaṃ dajjā, tāvatiṃsānamissaro; 

Kissa sabbassa lokassa, varamāno varaṃ vare’’ti. 

298 . 

‘‘Sakko ce me varaṃ dajjā, tāvatiṃsānamissaro; 

Kāluṭṭhitassa me sato, suriyuggamanaṃ pati; 

Dibbā bhakkhā pātubhaveyyuṃ, sīlavanto ca yācakā. 

299 . 

‘‘Dadato me na khīyetha, datvā nānutapeyyahaṃ; 

Dadaṃ cittaṃ pasādeyyaṃ, etaṃ sakkaṃ varaṃ vare’’ti. 

300 . 

‘‘Na sabbavittāni pare pavecche, dadeyya dānañca dhanañca rakkhe; 

Tasmā hi dānā dhanameva seyyo, atippadānena kulā na honti. 

301 . 

‘‘Adānamatidānañca, nappasaṃsanti paṇḍitā; 

Tasmā hi dānā dhanameva seyyo, samena vatteyya sa dhīradhammo’’ti. 

302 . 

‘‘Aho vata re ahameva dajjaṃ, santo ca maṃ sappurisā bhajeyyuṃ; 

Meghova ninnāni paripūrayanto , santappaye sabbavanibbakānaṃ. 

303 . 

‘‘Yassa yācanake disvā, mukhavaṇṇo pasīdati; 

Datvā attamano hoti, taṃ gharaṃ vasato sukhaṃ. 

304 . 

‘‘Yassa yācanake disvā, mukhavaṇṇo pasīdati; 

Datvā attamano hoti, esā yaññassa sampadā. 

305 . 

‘‘Pubbeva dānā sumano, dadaṃ cittaṃ pasādaye; 

Datvā attamano hoti, esā yaññassa sampadā’’ti. 

306 . 

Saṭṭhi vāhasahassāni, aṅkurassa nivesane; 

Bhojanaṃ dīyate niccaṃ, puññapekkhassa jantuno. 

307 . 

Tisahassāni sūdāni hi , āmuttamaṇikuṇḍalā; 

Aṅkuraṃ upajīvanti, dāne yaññassa vāvaṭā . 

308 . 

Saṭṭhi purisasahassāni, āmuttamaṇikuṇḍalā; 

Aṅkurassa mahādāne, kaṭṭhaṃ phālenti māṇavā. 

309 . 

Soḷasitthisahassāni, sabbālaṅkārabhūsitā; 

Aṅkurassa mahādāne, vidhā piṇḍenti nāriyo. 

310 . 

Soḷasitthisahassāni, sabbālaṅkārabhūsitā; 

Aṅkurassa mahādāne, dabbigāhā upaṭṭhitā. 

311 . 

Bahuṃ bahūnaṃ pādāsi, ciraṃ pādāsi khattiyo; 

Sakkaccañca sahatthā ca, cittīkatvā punappunaṃ. 

312 . 

Bahū māse ca pakkhe ca, utusaṃvaccharāni ca; 

Mahādānaṃ pavattesi, aṅkuro dīghamantaraṃ. 

313 . 

Evaṃ datvā yajitvā ca, aṅkuro dīghamantaraṃ; 

So hitvā mānusaṃ dehaṃ, tāvatiṃsūpago ahu. 

314 . 

Kaṭacchubhikkhaṃ datvāna, anuruddhassa indako; 

So hitvā mānusaṃ dehaṃ, tāvatiṃsūpago ahu. 

315 . 

Dasahi ṭhānehi aṅkuraṃ, indako atirocati; 

Rūpe sadde rase gandhe, phoṭṭhabbe ca manorame. 

316 . 

Āyunā yasasā ceva, vaṇṇena ca sukhena ca; 

Ādhipaccena aṅkuraṃ, indako atirocati. 

317 . 

Tāvatiṃse yadā buddho, silāyaṃ paṇḍukambale; 

Pāricchattakamūlamhi, vihāsi purisuttamo. 

318 . 

Dasasu lokadhātūsu, sannipatitvāna devatā; 

Payirupāsanti sambuddhaṃ, vasantaṃ nagamuddhani. 

319 . 

Na koci devo vaṇṇena, sambuddhaṃ atirocati; 

Sabbe deve atikkamma , sambuddhova virocati. 

320 . 

Yojanāni dasa dve ca, aṅkuroyaṃ tadā ahu; 

Avidūreva buddhassa , indako atirocati. 

321 . 

Oloketvāna sambuddho, aṅkurañcāpi indakaṃ; 

Dakkhiṇeyyaṃ sambhāvento , idaṃ vacanamabravi. 

322 . 

‘‘Mahādānaṃ tayā dinnaṃ, aṅkura dīghamantaraṃ; 

Atidūre nisinnosi, āgaccha mama santike’’ti. 

323 . 

Codito bhāvitattena, aṅkuro idamabravi; 

‘‘Kiṃ mayhaṃ tena dānena, dakkhiṇeyyena suññataṃ. 

324 . 

‘‘Ayaṃ so indako yakkho, dajjā dānaṃ parittakaṃ; 

Atirocati amhehi, cando tāragaṇe yathā’’ti. 

325 . 

‘‘Ujjaṅgale yathā khette, bījaṃ bahumpi ropitaṃ; 

Na vipulaphalaṃ hoti, napi toseti kassakaṃ. 

326 . 

‘‘Tatheva dānaṃ bahukaṃ, dussīlesu patiṭṭhitaṃ; 

Na vipulaphalaṃ hoti, napi toseti dāyakaṃ. 

327 . 

‘‘Yathāpi bhaddake khette, bījaṃ appampi ropitaṃ; 

Sammā dhāraṃ pavecchante, phalaṃ toseti kassakaṃ. 

328 . 

‘‘Tatheva sīlavantesu, guṇavantesu tādisu; 

Appakampi kataṃ kāraṃ, puññaṃ hoti mahapphala’’nti. 

329 . 

Viceyya dānaṃ dātabbaṃ, yattha dinnaṃ mahapphalaṃ; 

Viceyya dānaṃ datvāna, saggaṃ gacchanti dāyakā. 

330 . 

Viceyya dānaṃ sugatappasatthaṃ, ye dakkhiṇeyyā idha jīvaloke; 

Etesu dinnāni mahapphalāni, bījāni vuttāni yathā sukhetteti. 

Aṅkurapetavatthu navamaṃ. 

10. Uttaramātupetivatthu 

331 . 

Divāvihāragataṃ bhikkhuṃ, gaṅgātīre nisinnakaṃ; 

Taṃ petī upasaṅkamma, dubbaṇṇā bhīrudassanā. 

332 . 

Kesā cassā atidīghā , yāvabhūmāvalambare ; 

Kesehi sā paṭicchannā, samaṇaṃ etadabravi. 

333 . 

‘‘Pañcapaṇṇāsavassāni, yato kālaṅkatā ahaṃ; 

Nābhijānāmi bhuttaṃ vā, pītaṃ vā pana pāniyaṃ; 

Dehi tvaṃ pāniyaṃ bhante, tasitā pāniyāya me’’ti. 

334 . 

‘‘Ayaṃ sītodikā gaṅgā, himavantato sandati; 

Piva etto gahetvāna, kiṃ maṃ yācasi pāniya’’nti. 

335 . 

‘‘Sacāhaṃ bhante gaṅgāya, sayaṃ gaṇhāmi pāniyaṃ; 

Lohitaṃ me parivattati, tasmā yācāmi pāniya’’nti. 

336 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, gaṅgā te hoti lohita’’nti. 

337 . 

‘‘Putto me uttaro nāma , saddho āsi upāsako; 

So ca mayhaṃ akāmāya, samaṇānaṃ pavecchati. 

338 . 

‘‘Cīvaraṃ piṇḍapātañca, paccayaṃ sayanāsanaṃ; 

Tamahaṃ paribhāsāmi, maccherena upaddutā. 

339 . 

‘‘Yaṃ tvaṃ mayhaṃ akāmāya, samaṇānaṃ pavecchasi; 

Cīvaraṃ piṇḍapātañca, paccayaṃ sayanāsanaṃ. 

340 . 

‘‘Etaṃ te paralokasmiṃ, lohitaṃ hotu uttara; 

Tassa kammassa vipākena, gaṅgā me hoti lohita’’nti. 

Uttaramātupetivatthu dasamaṃ. 

11. Suttapetavatthu 

341 . 

‘‘Ahaṃ pure pabbajitassa bhikkhuno, suttaṃ adāsiṃ upasaṅkamma yācitā; 

Tassa vipāko vipulaphalūpalabbhati, bahukā ca me uppajjare vatthakoṭiyo. 

342 . 

‘‘Pupphābhikiṇṇaṃ ramitaṃ vimānaṃ, anekacittaṃ naranārisevitaṃ; 

Sāhaṃ bhuñjāmi ca pārupāmi ca, pahūtavittā na ca tāva khīyati. 

343 . 

‘‘Tasseva kammassa vipākamanvayā, sukhañca sātañca idhūpalabbhati; 

Sāhaṃ gantvā punadeva mānusaṃ, kāhāmi puññāni nayayyaputta ma’’nti. 

344 . 

‘‘Satta tuvaṃ vassasatā idhāgatā, 

Jiṇṇā ca vuḍḍhā ca tahiṃ bhavissasi; 

Sabbeva te kālakatā ca ñātakā, 

Kiṃ tattha gantvāna ito karissasī’’ti. 

345 . 

‘‘Satteva vassāni idhāgatāya me, dibbañca sukhañca samappitāya; 

Sāhaṃ gantvāna punadeva mānusaṃ, kāhāmi puññāni nayayyaputta ma’’nti. 

346 . 

So taṃ gahetvāna pasayha bāhāyaṃ, paccānayitvāna theriṃ sudubbalaṃ; 

‘‘Vajjesi aññampi janaṃ idhāgataṃ, ‘karotha puññāni sukhūpalabbhati’’. 

347 . 

‘‘Diṭṭhā mayā akatena sādhunā, petā vihaññanti tatheva manussā; 

Kammañca katvā sukhavedanīyaṃ, devā manussā ca sukhe ṭhitā pajā’’ti. 

Suttapetavatthu ekādasamaṃ. 

12. Kaṇṇamuṇḍapetivatthu 

348 . 

‘‘Soṇṇasopānaphalakā , soṇṇavālukasanthatā; 

Tattha sogandhiyā vaggū, sucigandhā manoramā. 

349 . 

‘‘Nānārukkhehi sañchannā, nānāgandhasameritā; 

Nānāpadumasañchannā, puṇḍarīkasamotatā . 

350 . 

‘‘Surabhiṃ sampavāyanti, manuññā māluteritā; 

Haṃsakoñcābhirudā ca, cakkavakkābhikūjitā. 

351 . 

‘‘Nānādijagaṇākiṇṇā , nānāsaragaṇāyutā; 

Nānāphaladharā rukkhā, nānāpupphadharā vanā. 

352 . 

‘‘Na manussesu īdisaṃ, nagaraṃ yādisaṃ idaṃ; 

Pāsādā bahukā tuyhaṃ, sovaṇṇarūpiyāmayā; 

Daddallamānā ābhenti , samantā caturo disā. 

353 . 

‘‘Pañca dāsisatā tuyhaṃ, yā temā paricārikā; 

Tā kambukāyūradharā , kañcanāveḷabhūsitā. 

354 . 

‘‘Pallaṅkā bahukā tuyhaṃ, sovaṇṇarūpiyāmayā; 

Kadalimigasañchannā , sajjā gonakasanthatā. 

355 . 

‘‘Yattha tvaṃ vāsūpagatā, sabbakāmasamiddhinī; 

Sampattāyaḍḍharattāya , tato uṭṭhāya gacchasi. 

356 . 

‘‘Uyyānabhūmiṃ gantvāna, pokkharaññā samantato; 

Tassā tīre tuvaṃ ṭhāsi, harite saddale subhe. 

357 . 

‘‘Tato te kaṇṇamuṇḍo sunakho, aṅgamaṅgāni khādati; 

Yadā ca khāyitā āsi, aṭṭhisaṅkhalikā katā; 

Ogāhasi pokkharaṇiṃ, hoti kāyo yathā pure. 

358 . 

‘‘Tato tvaṃ aṅgapaccaṅgī , sucāru piyadassanā; 

Vatthena pārupitvāna, āyāsi mama santikaṃ. 

359 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, kaṇṇamuṇḍo sunakho tavaaṅgamaṅgāni khādatī’’ti. 

360 . 

‘‘Kimilāyaṃ gahapati, saddho āsi upāsako; 

Tassāhaṃ bhariyā āsiṃ, dussīlā aticārinī. 

361 . 

‘‘So maṃ aticaramānāya , sāmiko etadabravi; 

‘Netaṃ channaṃ patirūpaṃ, yaṃ tvaṃ aticarāsi maṃ’. 

362 . 

‘‘Sāhaṃ ghorañca sapathaṃ, musāvādañca bhāsisaṃ; 

‘Nāhaṃ taṃ aticarāmi, kāyena uda cetasā. 

363 . 

‘‘‘Sacāhaṃ taṃ aticarāmi, kāyena uda cetasā; 

Kaṇṇamuṇḍo yaṃ sunakho, aṅgamaṅgāni khādatu’. 

364 . 

‘‘Tassa kammassa vipākaṃ, musāvādassa cūbhayaṃ; 

Satteva vassasatāni, anubhūtaṃ yato hi me; 

Kaṇṇamuṇḍo ca sunakho, aṅgamaṅgāni khādati. 

365 . 

‘‘Tvañca deva bahukāro, atthāya me idhāgato; 

Sumuttāhaṃ kaṇṇamuṇḍassa, asokā akutobhayā. 

366 . 

‘‘Tāhaṃ deva namassāmi, yācāmi pañjalīkatā; 

Bhuñja amānuse kāme, rama deva mayā sahā’’ti. 

367 . 

‘‘Bhuttā amānusā kāmā, ramitomhi tayā saha; 

Tāhaṃ subhage yācāmi, khippaṃ paṭinayāhi ma’’nti. 

Kaṇṇamuṇḍapetivatthu dvādasamaṃ. 

13. Ubbaripetavatthu 

368 . 

Ahu rājā brahmadatto, pañcālānaṃ rathesabho; 

Ahorattānamaccayā, rājā kālamakrubbatha . 

369 . 

Tassa āḷāhanaṃ gantvā, bhariyā kandati ubbarī ; 

Brahmadattaṃ apassantī, brahmadattāti kandati. 

370 . 

Isi ca tattha āgacchi, sampannacaraṇo muni; 

So ca tattha apucchittha, ye tattha susamāgatā. 

371 . 

‘‘Kassa idaṃ āḷāhanaṃ, nānāgandhasameritaṃ; 

Kassāyaṃ kandati bhariyā, ito dūragataṃ patiṃ; 

Brahmadattaṃ apassantī, ‘brahmadattā’ti kandati’’. 

372 . 

Te ca tattha viyākaṃsu, ye tattha susamāgatā; 

‘‘Brahmadattassa bhadante , brahmadattassa mārisa. 

373 . 

‘‘Tassa idaṃ āḷāhanaṃ, nānāgandhasameritaṃ; 

Tassāyaṃ kandati bhariyā, ito dūragataṃ patiṃ; 

Brahmadattaṃ apassantī, ‘brahmadattā’ti kandati’’. 

374 . 

‘‘Chaḷāsītisahassāni, brahmadattassanāmakā; 

Imasmiṃ āḷāhane daḍḍhā, tesaṃ kamanusocasī’’ti. 

375 . 

‘‘Yo rājā cūḷanīputto, pañcālānaṃ rathesabho; 

Taṃ bhante anusocāmi, bhattāraṃ sabbakāmada’’nti. 

376 . 

‘‘Sabbe vāhesuṃ rājāno, brahmadattassanāmakā; 

Sabbevacūḷanīputtā, pañcālānaṃ rathesabhā. 

377 . 

‘‘Sabbesaṃ anupubbena, mahesittamakārayi; 

Kasmā purimake hitvā, pacchimaṃ anusocasī’’ti. 

378 . 

‘‘Ātume itthibhūtāya, dīgharattāya mārisa; 

Yassā me itthibhūtāya, saṃsāre bahubhāsasī’’ti. 

379 . 

‘‘Ahu itthī ahu puriso, pasuyonimpi āgamā; 

Evametaṃ atītānaṃ, pariyanto na dissatī’’ti. 

380 . 

‘‘Ādittaṃ vata maṃ santaṃ, ghatasittaṃva pāvakaṃ; 

Vārinā viya osiñcaṃ, sabbaṃ nibbāpaye daraṃ. 

381 . 

‘‘Abbahī vata me sallaṃ, sokaṃ hadayanissitaṃ; 

Yo me sokaparetāya, patisokaṃ apānudi. 

382 . 

‘‘Sāhaṃ abbūḷhasallāsmi, sītibhūtāsmi nibbutā; 

Na socāmi na rodāmi, tava sutvā mahāmunī’’ti. 

383 . 

Tassa taṃ vacanaṃ sutvā, samaṇassa subhāsitaṃ; 

Pattacīvaramādāya, pabbaji anagāriyaṃ. 

384 . 

Sā ca pabbajitā santā, agārasmā anagāriyaṃ; 

Mettācittaṃ abhāvesi, brahmalokūpapattiyā. 

385 . 

Gāmā gāmaṃ vicarantī, nigame rājadhāniyo; 

Uruvelā nāma so gāmo, yattha kālamakrubbatha. 

386 . 

Mettācittaṃ ābhāvetvā, brahmalokūpapattiyā; 

Itthicittaṃ virājetvā, brahmalokūpagā ahūti. 

Ubbaripetavatthu terasamaṃ. 

Ubbarivaggo dutiyo niṭṭhito. 

Tassuddānaṃ – 

Mocakaṃ mātā mattā ca, nandā kuṇḍalīnā ghaṭo; 

Dve seṭṭhī tunnavāyo ca, uttara suttakaṇṇa ubbarīti. 

3. Cūḷavaggo 

1. Abhijjamānapetavatthu 

387 . 

‘‘Abhijjamāne vārimhi, gaṅgāya idha gacchasi; 

Naggo pubbaddhapetova māladhārī alaṅkato; 

Kuhiṃ gamissasi peta, kattha vāso bhavissatī’’ti. 

388 . 

‘‘Cundaṭṭhilaṃ gamissāmi, peto so iti bhāsati; 

Antare vāsabhagāmaṃ, bārāṇasiṃ ca santike’’. 

389 . 

Tañca disvā mahāmatto, koliyo iti vissuto; 

Sattuṃ bhattañca petassa, pītakañca yugaṃ adā. 

390 . 

Nāvāya tiṭṭhamānāya, kappakassa adāpayi; 

Kappakassa padinnamhi, ṭhāne petassa dissatha . 

391 . 

Tato suvatthavasano, māladhārī alaṅkato; 

Ṭhāne ṭhitassa petassa, dakkhiṇā upakappatha; 

Tasmā dajjetha petānaṃ, anukampāya punappunaṃ. 

392 . 

Sātunnavasanā eke, aññe kesanivāsanā ; 

Petā bhattāya gacchanti, pakkamanti disodisaṃ. 

393 . 

Dūre eke padhāvitvā, aladdhāva nivattare; 

Chātā pamucchitā bhantā, bhūmiyaṃ paṭisumbhitā. 

394 . 

Te ca tattha papatitā , bhūmiyaṃ paṭisumbhitā; 

Pubbe akatakalyāṇā, aggidaḍḍhāva ātape. 

395 . 

‘‘Mayaṃ pubbe pāpadhammā, gharaṇī kulamātaro; 

Santesu deyyadhammesu, dīpaṃ nākamha attano. 

396 . 

‘‘Pahūtaṃ annapānampi, apissu avakirīyati; 

Sammaggate pabbajite, na ca kiñci adamhase. 

397 . 

‘‘Akammakāmā alasā, sādukāmā mahagghasā; 

Ālopapiṇḍadātāro, paṭiggahe paribhāsimhase . 

398 . 

‘‘Te gharā tā ca dāsiyo, tānevābharaṇāni no; 

Te aññe paricārenti, mayaṃ dukkhassa bhāgino. 

399 . 

‘‘Veṇī vā avaññā honti, rathakārī ca dubbhikā; 

Caṇḍālī kapaṇā honti, kappakā ca punappunaṃ. 

400 . 

‘‘Yāni yāni nihīnāni, kulāni kapaṇāni ca; 

Tesu tesveva jāyanti, esā maccharino gati. 

401 . 

‘‘Pubbe ca katakalyāṇā, dāyakā vītamaccharā; 

Saggaṃ te paripūrenti, obhāsenti ca nandanaṃ. 

402 . 

‘‘Vejayante ca pāsāde, ramitvā kāmakāmino; 

Uccākulesu jāyanti, sabhogesu tato cutā. 

403 . 

‘‘Kūṭāgāre ca pāsāde, pallaṅke gonakatthate; 

Bījitaṅgā morahatthehi, kule jātā yasassino. 

404 . 

‘‘Aṅkato aṅkaṃ gacchanti, māladhārī alaṅkatā; 

Dhātiyo upatiṭṭhanti, sāyaṃ pātaṃ sukhesino. 

405 . 

‘‘Nayidaṃ akatapuññānaṃ, katapuññānamevidaṃ; 

Asokaṃ nandanaṃ rammaṃ, tidasānaṃ mahāvanaṃ. 

406 . 

‘‘Sukhaṃ akatapuññānaṃ, idha natthi parattha ca; 

Sukhañca katapuññānaṃ, idha ceva parattha ca. 

407 . 

‘‘Tesaṃ sahabyakāmānaṃ, kattabbaṃ kusalaṃ bahuṃ; 

Katapuññā hi modanti, sagge bhogasamaṅgino’’ti. 

Abhijjamānapetavatthu paṭhamaṃ. 

2. Sāṇavāsītherapetavatthu 

408 . 

Kuṇḍināgariyo thero, sāṇavāsi nivāsiko; 

Poṭṭhapādoti nāmena, samaṇo bhāvitindriyo. 

409 . 

Tassa mātā pitā bhātā, duggatā yamalokikā; 

Pāpakammaṃ karitvāna, petalokaṃ ito gatā. 

410 . 

Te duggatā sūcikaṭṭā, kilantā naggino kisā; 

Uttasantā mahattāsā , na dassenti kurūrino . 

411 . 

Tassa bhātā vitaritvā, naggo ekapathekako; 

Catukuṇḍiko bhavitvāna, therassa dassayītumaṃ. 

412 . 

Thero cāmanasikatvā, tuṇhībhūto atikkami; 

So ca viññāpayī theraṃ, ‘bhātā petagato ahaṃ’. 

413 . 

‘‘Mātā pitā ca te bhante, duggatā yamalokikā; 

Pāpakammaṃ karitvāna, petalokaṃ ito gatā. 

414 . 

‘‘Te duggatā sūcikaṭṭā, kilantā naggino kisā; 

Uttasantā mahattāsā, na dassenti kurūrino. 

415 . 

‘‘Anukampassu kāruṇiko, datvā anvādisāhi no; 

Tava dinnena dānena, yāpessanti kurūrino’’ti. 

416 . 

Thero caritvā piṇḍāya, bhikkhū aññe ca dvādasa; 

Ekajjhaṃ sannipatiṃsu, bhattavissaggakāraṇā. 

417 . 

Thero sabbeva te āha, ‘‘yathāladdhaṃ dadātha me; 

Saṅghabhattaṃ karissāmi, anukampāya ñātinaṃ’’. 

418 . 

Niyyādayiṃsu therassa, thero saṅghaṃ nimantayi; 

Datvā anvādisi thero, mātu pitu ca bhātuno; 

‘‘Idaṃ me ñātīnaṃ hotu, sukhitā hontu ñātayo’’. 

419 . 

Samanantarānuddiṭṭhe, bhojanaṃ udapajjatha; 

Suciṃ paṇītaṃ sampannaṃ, anekarasabyañjanaṃ. 

420 . 

Tato uddassayī bhātā, vaṇṇavā balavā sukhī; 

‘‘Pahūtaṃ bhojanaṃ bhante, passa naggāmhase mayaṃ; 

Tathā bhante parakkama, yathā vatthaṃ labhāmase’’ti. 

421 . 

Thero saṅkārakūṭamhā, uccinitvāna nantake; 

Pilotikaṃ paṭaṃ katvā, saṅghe cātuddise adā. 

422 . 

Datvā anvādisī thero, mātu pitu ca bhātuno; 

‘‘Idaṃ me ñātīnaṃ hotu, sukhitā hontu ñātayo’’. 

423 . 

Samanantarānuddiṭṭhe, vatthāni udapajjisuṃ; 

Tato suvatthavasano, therassa dassayītumaṃ. 

424 . 

‘‘Yāvatā nandarājassa, vijitasmiṃ paṭicchadā; 

Tato bahutarā bhante, vatthānacchādanāni no. 

425 . 

‘‘Koseyyakambalīyāni, khoma kappāsikāni ca; 

Vipulā ca mahagghā ca, tepākāsevalambare. 

426 . 

‘‘Te mayaṃ paridahāma, yaṃ yaṃ hi manaso piyaṃ; 

Tathā bhante parakkama, yathā gehaṃ labhāmase’’ti. 

427 . 

Thero paṇṇakuṭiṃ katvā, saṅghe cātuddise adā; 

Datvā anvādisī thero, mātu pitu ca bhātuno; 

‘‘Idaṃ me ñātīnaṃ hotu, sukhitā hontu ñātayo’’. 

428 . 

Samanantarānuddiṭṭhe , gharāni udapajjisuṃ; 

Kūṭāgāranivesanā, vibhattā bhāgaso mitā. 

429 . 

‘‘Na manussesu īdisā, yādisā no gharā idha; 

Api dibbesu yādisā, tādisā no gharā idha. 

430 . 

‘‘Daddallamānā ābhenti , samantā caturo disā; 

‘Tathā bhante parakkama, yathā pānīyaṃ labhāmase’’ti. 

431 . 

Thero karaṇaṃ pūretvā, saṅghe cātuddise adā; 

Datvā anvādisī thero, mātu pitu ca bhātuno; 

‘‘Idaṃ me ñātīnaṃ hotu, sukhitā hontu ñātayo’. 

432 . 

Samanantarānuddiṭṭhe, pānīyaṃ udapajjatha; 

Gambhīrā caturassā ca, pokkharañño sunimmitā. 

433 . 

Sītodikā suppatitthā, sītā appaṭigandhiyā; 

Padumuppalasañchannā, vārikiñjakkhapūritā. 

434 . 

Tattha nhatvā pivitvā ca, therassa paṭidassayuṃ; 

‘‘Pahūtaṃ pānīyaṃ bhante, pādā dukkhā phalanti no’’. 

435 . 

‘‘Āhiṇḍamānā khañjāma, sakkhare kusakaṇṭake; 

‘Tathā bhante parakkama, yathā yānaṃ labhāmase’’’ti. 

436 . 

Thero sipāṭikaṃ laddhā, saṅghe cātuddise adā; 

Datvā anvādisī thero, mātu pitu ca bhātuno; 

‘‘Idaṃ me ñātīnaṃ hotu, sukhitā hontu ñātayo’’. 

437 . 

Samanantarānuddiṭṭhe , petā rathena māgamuṃ; 

‘‘Anukampitamha bhadante, bhattenacchādanena ca. 

438 . 

‘‘Gharena pānīyadānena, yānadānena cūbhayaṃ; 

Muniṃ kāruṇikaṃ loke, bhante vanditumāgatā’’ti. 

Sāṇavāsītherapetavatthu dutiyaṃ. 

3. Rathakārapetivatthu 

439 . 

‘‘Veḷuriyathambhaṃ ruciraṃ pabhassaraṃ, vimānamāruyha anekacittaṃ; 

Tatthacchasi devi mahānubhāve, pathaddhani pannaraseva cando. 

440 . 

‘‘Vaṇṇo ca te kanakassa sannibho, uttattarūpo bhusa dassaneyyo; 

Pallaṅkaseṭṭhe atule nisinnā, ekā tuvaṃ natthi ca tuyha sāmiko. 

441 . 

‘‘Imā ca te pokkharaṇī samantā, pahūtamalyā bahupuṇḍarīkā; 

Suvaṇṇacuṇṇehi samantamotthatā, na tattha paṅko paṇako ca vijjati. 

442 . 

‘‘Haṃsā cime dassanīyā manoramā, udakasmimanupariyanti sabbadā; 

Samayya vaggūpanadanti sabbe, bindussarā dundubhīnaṃva ghoso. 

443 . 

‘‘Daddallamānā yasasā yasassinī, nāvāya ca tvaṃ avalamba tiṭṭhasi; 

Āḷārapamhe hasite piyaṃvade, sabbaṅgakalyāṇi bhusaṃ virocasi. 

444 . 

‘‘Idaṃ vimānaṃ virajaṃ same ṭhitaṃ, uyyānavantaṃ ratinandivaḍḍhanaṃ; 

Icchāmahaṃ nāri anomadassane, tayā saha nandane idha moditu’’nti. 

445 . 

‘‘Karohi kammaṃ idha vedanīyaṃ, cittañca te idha nihitaṃ bhavatu ; 

Katvāna kammaṃ idha vedanīyaṃ, evaṃ mamaṃ lacchasi kāmakāmini’’nti. 

446 . 

‘‘Sādhū’’ti so tassā paṭissuṇitvā, akāsi kammaṃ tahiṃ vedanīyaṃ; 

Katvāna kammaṃ tahiṃ vedanīyaṃ, upapajji so māṇavo tassā sahabyatanti. 

Rathakārapetivatthu tatiyaṃ. 

Bhāṇavāraṃ dutiyaṃ niṭṭhitaṃ. 

4. Bhusapetavatthu 

447 . 

‘‘Bhusāni eko sāliṃ punāparo, ayañca nārī sakamaṃsalohitaṃ; 

Tuvañca gūthaṃ asuciṃ akantaṃ , paribhuñjasi kissa ayaṃ vipāko’’ti. 

448 . 

‘‘Ayaṃ pure mātaraṃ hiṃsati, ayaṃ pana kūṭavāṇijo; 

Ayaṃ maṃsāni khāditvā, musāvādena vañceti. 

449 . 

‘‘Ahaṃ manussesu manussabhūtā, agārinī sabbakulassa issarā; 

Santesu pariguhāmi, mā ca kiñci ito adaṃ. 

450 . 

‘‘Musāvādena chādemi, ‘natthi etaṃ mama gehe; 

Sace santaṃ niguhāmi, gūtho me hotu bhojanaṃ’. 

451 . 

‘‘Tassa kammassa vipākena, musāvādassa cūbhayaṃ; 

Sugandhaṃ sālino bhattaṃ, gūthaṃ me parivattati. 

452 . 

‘‘Avañjhāni ca kammāni, na hi kammaṃ vinassati; 

Duggandhaṃ kiminaṃ mīḷaṃ, bhuñjāmi ca pivāmi cā’’ti. 

Bhusapetavatthu catutthaṃ. 

5. Kumārapetavatthu 

453 . 

Accherarūpaṃ sugatassa ñāṇaṃ, satthā yathā puggalaṃ byākāsi; 

Ussannapuññāpi bhavanti heke, parittapuññāpi bhavanti heke. 

454 . 

Ayaṃ kumāro sīvathikāya chaḍḍito, aṅguṭṭhasnehena yāpeti rattiṃ; 

Na yakkhabhūtā na sarīsapā vā, viheṭhayeyyuṃ katapuññaṃ kumāraṃ. 

455 . 

Sunakhāpimassa palihiṃsu pāde, dhaṅkā siṅgālā parivattayanti; 

Gabbhāsayaṃ pakkhigaṇā haranti, kākā pana akkhimalaṃ haranti. 

456 . 

Nayimassa rakkhaṃ vidahiṃsu keci, na osadhaṃ sāsapadhūpanaṃ vā; 

Nakkhattayogampi na aggahesuṃ , na sabbadhaññānipi ākiriṃsu. 

457 . 

Etādisaṃ uttamakicchapattaṃ, rattābhataṃ sīvathikāya chaḍḍitaṃ; 

Nonītapiṇḍaṃva pavedhamānaṃ, sasaṃsayaṃ jīvitasāvasesaṃ. 

458 . 

Tamaddasā devamanussapūjito, disvā ca taṃ byākari bhūripañño; 

‘‘Ayaṃ kumāro nagarassimassa, aggakuliko bhavissati bhogato ca’’ . 

459 . 

‘‘Kissa vataṃ kiṃ pana brahmacariyaṃ, kissa suciṇṇassa ayaṃ vipāko; 

Etādisaṃ byasanaṃ pāpuṇitvā, taṃ tādisaṃ paccanubhossatiddhi’’nti. 

460 . 

Buddhapamukhassa bhikkhusaṅghassa, pūjaṃ akāsi janatā uḷāraṃ; 

Tatrassa cittassahu aññathattaṃ, vācaṃ abhāsi pharusaṃ asabbhaṃ. 

461 . 

So taṃ vitakkaṃ pavinodayitvā, pītiṃ pasādaṃ paṭiladdhā pacchā; 

Tathāgataṃ jetavane vasantaṃ, yāguyā upaṭṭhāsi sattarattaṃ. 

462 . 

Tassa vataṃ taṃ pana brahmacariyaṃ, tassa suciṇṇassa ayaṃ vipāko; 

Etādisaṃ byasanaṃ pāpuṇitvā, taṃ tādisaṃ paccanubhossatiddhiṃ. 

463 . 

Ṭhatvāna so vassasataṃ idheva, sabbehi kāmehi samaṅgibhūto; 

Kāyassa bhedā abhisamparāyaṃ, sahabyataṃ gacchati vāsavassāti. 

Kumārapetavatthu pañcamaṃ. 

6. Seriṇīpetavatthu 

464 . 

‘‘Naggā dubbaṇṇarūpāsi, kisā dhamanisanthatā; 

Upphāsulike kisike, kā nu tvaṃ idha tiṭṭhasī’’ti. 

465 . 

‘‘Ahaṃ bhadante petīmhi, duggatā yamalokikā; 

Pāpakammaṃ karitvāna, petalokaṃ ito gatā’’ti. 

466 . 

‘‘Kiṃ nu kāyena vācāya, manasā kukkaṭaṃ kataṃ; 

Kissa kammavipākena, petalokaṃ ito gatā’’ti. 

467 . 

‘‘Anāvaṭesu titthesu, viciniṃ aḍḍhamāsakaṃ; 

Santesu deyyadhammesu, dīpaṃ nākāsimattano. 

468 . 

‘‘Nadiṃ upemi tasitā, rittakā parivattati; 

Chāyaṃ upemi uṇhesu, ātapo parivattati. 

469 . 

‘‘Aggivaṇṇo ca me vāto, ḍahanto upavāyati; 

Etañca bhante arahāmi, aññañca pāpakaṃ tato. 

470 . 

‘‘Gantvāna hatthiniṃ puraṃ, vajjesi mayha mātaraṃ; 

‘Dhītā ca te mayā diṭṭhā, duggatā yamalokikā; 

Pāpakammaṃ karitvāna, petalokaṃ ito gatā’. 

471 . 

‘‘Atthi me ettha nikkhittaṃ, anakkhātañca taṃ mayā; 

Cattārisatasahassāni, pallaṅkassa ca heṭṭhato. 

472 . 

‘‘Tato me dānaṃ dadatu, tassā ca hotu jīvikā; 

Dānaṃ datvā ca me mātā, dakkhiṇaṃ anudicchatu ; 

Tadāhaṃ sukhitā hessaṃ, sabbakāmasamiddhinī’’ti. 

473 . 

‘‘Sādhū’’ti so paṭissutvā, gantvāna hatthiniṃ puraṃ; 

Avoca tassā mātaraṃ – 

‘Dhītā ca te mayā diṭṭhā, duggatā yamalokikā; 

Pāpakammaṃ karitvāna, petalokaṃ ito gatā’. 

474 . 

‘‘Sā maṃ tattha samādapesi, ( ) vajjesi mayha mātaraṃ; 

‘Dhītā ca te mayā diṭṭhā, duggatā yamalokikā; 

Pāpakammaṃ karitvāna, petalokaṃ ito gatā’. 

475 . 

‘‘Atthi ca me ettha nikkhittaṃ, anakkhātañca taṃ mayā; 

Cattārisatasahassāni, pallaṅkassa ca heṭṭhato. 

476 . 

‘‘Tato me dānaṃ dadatu, tassā ca hotu jīvikā; 

Dānaṃ datvā ca me mātā, dakkhiṇaṃ anudicchatu ( ) ; 

‘Tadā sā sukhitā hessaṃ, sabbakāmasamiddhinī’’’ti. 

477 . 

Tato hi sā dānamadā, tassā dakkhiṇamādisī; 

Petī ca sukhitā āsi, tassā cāsi sujīvikāti. 

Seriṇīpetavatthu chaṭṭhaṃ. 

7. Migaluddakapetavatthu 

478 . 

‘‘Naranāripurakkhato yuvā, rajanīyehi kāmaguṇehi sobhasi; 

Divasaṃ anubhosi kāraṇaṃ, kimakāsi purimāya jātiyā’’ti. 

479 . 

‘‘Ahaṃ rājagahe ramme, ramaṇīye giribbaje; 

Migaluddo pure āsiṃ, lohitapāṇi dāruṇo. 

480 . 

‘‘Avirodhakaresu pāṇisu, puthusattesu paduṭṭhamānaso; 

Vicariṃ atidāruṇo sadā , parahiṃsāya rato asaññato. 

481 . 

‘‘Tassa me sahāyo suhadayo , saddho āsi upāsako; 

Sopi maṃ anukampanto, nivāresi punappunaṃ. 

482 . 

‘‘‘Mākāsi pāpakaṃ kammaṃ, mā tāta duggatiṃ agā; 

Sace icchasi pecca sukhaṃ, virama pāṇavadhā asaṃyamā’. 

483 . 

‘‘Tassāhaṃ vacanaṃ sutvā, sukhakāmassa hitānukampino; 

Nākāsiṃ sakalānusāsaniṃ, cirapāpābhirato abuddhimā. 

484 . 

‘‘So maṃ puna bhūrisumedhaso, anukampāya saṃyame nivesayi; 

‘Sace divā hanasi pāṇino, atha te rattiṃ bhavatu saṃyamo’. 

485 . 

‘‘Svāhaṃ divā hanitvā pāṇino, virato rattimahosi saññato; 

Rattāhaṃ paricāremi, divā khajjāmi duggato. 

486 . 

‘‘Tassa kammassa kusalassa, anubhomi rattiṃ amānusiṃ; 

Divā paṭihatāva kukkurā, upadhāvanti samantā khādituṃ. 

487 . 

‘‘Ye ca te satatānuyogino, dhuvaṃ payuttā sugatassa sāsane; 

Maññāmi te amatameva kevalaṃ, adhigacchanti padaṃ asaṅkhata’’nti. 

Migaluddakapetavatthu sattamaṃ. 

8. Dutiyamigaluddakapetavatthu 

488 . 

‘‘Kūṭāgāre ca pāsāde, pallaṅke gonakatthate; 

Pañcaṅgikena turiyena, ramasi suppavādite. 

489 . 

‘‘Tato ratyā vivasāne , sūriyuggamanaṃ pati; 

Apaviddho susānasmiṃ, bahudukkhaṃ nigacchasi. 

490 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, idaṃ dukkhaṃ nigacchasi’’. 

491 . 

‘‘Ahaṃ rājagahe ramme, ramaṇīye giribbaje; 

Migaluddo pure āsiṃ, luddo cāsimasaññato. 

492 . 

‘‘Tassa me sahāyo suhadayo, saddho āsi upāsako; 

Tassa kulupako bhikkhu, āsi gotamasāvako; 

Sopi maṃ anukampanto, nivāresi punappunaṃ. 

493 . 

‘‘‘Mākāsi pāpakaṃ kammaṃ, mā tāta duggatiṃ agā; 

Sace icchasi pecca sukhaṃ, virama pāṇavadhā asaṃyamā’. 

494 . 

‘‘Tassāhaṃ vacanaṃ sutvā, sukhakāmassa hitānukampino; 

Nākāsiṃ sakalānusāsaniṃ, cirapāpābhirato abuddhimā. 

495 . 

‘‘So maṃ puna bhūrisumedhaso, anukampāya saṃyame nivesayi; 

‘Sace divā hanasi pāṇino, atha te rattiṃ bhavatu saṃyamo’. 

496 . 

‘‘Svāhaṃ divā hanitvā pāṇino, virato rattimahosi saññato; 

Rattāhaṃ paricāremi, divā khajjāmi duggato. 

497 . 

‘‘Tassa kammassa kusalassa, anubhomi rattiṃ amānusiṃ; 

Divā paṭihatāva kukkurā, upadhāvanti samantā khādituṃ. 

498 . 

‘‘Ye ca te satatānuyogino, dhuvaṃ payuttā sugatassa sāsane; 

Maññāmi te amatameva kevalaṃ, adhigacchanti padaṃ asaṅkhata’’nti. 

Dutiyamigaluddakapetavatthu aṭṭhamaṃ. 

9. Kūṭavinicchayikapetavatthu 

499 . 

‘‘Mālī kiriṭī kāyūrī , gattā te candanussadā; 

Pasannamukhavaṇṇosi, sūriyavaṇṇova sobhasi. 

500 . 

‘‘Amānusā pārisajjā, ye teme paricārakā; 

Dasa kaññāsahassāni, yā temā paricārikā; 

Tā kambukāyūradharā, kañcanāveḷabhūsitā. 

501 . 

‘‘Mahānubhāvosi tuvaṃ, lomahaṃsanarūpavā; 

Piṭṭhimaṃsāni attano, sāmaṃ ukkacca khādasi. 

502 . 

‘‘Kiṃ nu kāyena vācāya, manasā dukkuṭaṃ kataṃ; 

Kissa kammavipākena, piṭṭhimaṃsāni attano; 

Sāmaṃ ukkacca khādasī’’ti. 

503 . 

‘‘Attanohaṃ anatthāya, jīvaloke acārisaṃ; 

Pesuññamusāvādena, nikativañcanāya ca. 

504 . 

‘‘Tatthāhaṃ parisaṃ gantvā, saccakāle upaṭṭhite; 

Atthaṃ dhammaṃ nirākatvā , adhammamanuvattisaṃ. 

505 . 

‘‘Evaṃ so khādatattānaṃ, yo hoti piṭṭhimaṃsiko; 

Yathāhaṃ ajja khādāmi, piṭṭhimaṃsāni attano. 

506 . 

‘‘Tayidaṃ tayā nārada sāmaṃ diṭṭhaṃ, anukampakā ye kusalā vadeyyuṃ; 

Mā pesuṇaṃ mā ca musā abhāṇi, mā khosi piṭṭhimaṃsiko tuva’’nti. 

Kūṭavinicchayikapetavatthu navamaṃ. 

10. Dhātuvivaṇṇapetavatthu 

507 . 

‘‘Antalikkhasmiṃ tiṭṭhanto, duggandho pūti vāyasi; 

Mukhañca te kimayo pūtigandhaṃ, khādanti kiṃ kammamakāsi pubbe. 

508 . 

‘‘Tato satthaṃ gahetvāna, okkantanti punappunaṃ; 

Khārena paripphositvā, okkantanti punappunaṃ. 

509 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, idaṃ dukkhaṃ nigacchasī’’ti. 

510 . 

‘‘Ahaṃ rājagahe ramme, ramaṇīye giribbaje; 

Issaro dhanadhaññassa, supahūtassa mārisa. 

511 . 

‘‘Tassāyaṃ me bhariyā ca, dhītā ca suṇisā ca me; 

Tā mālaṃ uppalañcāpi, paccagghañca vilepanaṃ; 

Thūpaṃ harantiyo vāresiṃ, taṃ pāpaṃ pakataṃ mayā. 

512 . 

‘‘Chaḷāsītisahassāni , mayaṃ paccattavedanā; 

Thūpapūjaṃ vivaṇṇetvā, paccāma niraye bhusaṃ. 

513 . 

‘‘Ye ca kho thūpapūjāya, vattante arahato mahe; 

Ādīnavaṃ pakāsenti, vivecayetha ne tato. 

514 . 

‘‘Imā ca passa āyantiyo, māladhārī alaṅkatā; 

Mālāvipākaṃnubhontiyo , samiddhā ca tā yasassiniyo. 

515 . 

‘‘Tañca disvāna accheraṃ, abbhutaṃ lomahaṃsanaṃ; 

Namo karonti sappaññā, vandanti taṃ mahāmuniṃ. 

516 . 

‘‘Sohaṃ nūna ito gantvā, yoniṃ laddhāna mānusiṃ; 

Thūpapūjaṃ karissāmi, appamatto punappuna’’nti. 

Dhātuvivaṇṇapetavatthu dasamaṃ. 

Cūḷavaggo tatiyo niṭṭhito. 

Tassuddānaṃ – 

Abhijjamāno kuṇḍiyo , rathakārī bhusena ca; 

Kumāro gaṇikā ceva, dve luddā piṭṭhipūjanā; 

Vaggo tena pavuccatīti. 

4. Mahāvaggo 

1. Ambasakkarapetavatthu 

517 . 

Vesālī nāma nagaratthi vajjīnaṃ, tattha ahu licchavi ambasakkaro ; 

Disvāna petaṃ nagarassa bāhiraṃ, tattheva pucchittha taṃ kāraṇatthiko. 

518 . 

‘‘Seyyā nisajjā nayimassa atthi, abhikkamo natthi paṭikkamo ca; 

Asitapītakhāyitavatthabhogā, paricārikā sāpi imassa natthi. 

519 . 

‘‘Ye ñātakā diṭṭhasutā suhajjā, anukampakā yassa ahesuṃ pubbe; 

Daṭṭhumpi te dāni na taṃ labhanti, virājitatto hi janena tena. 

520 . 

‘‘Na oggatattassa bhavanti mittā, jahanti mittā vikalaṃ viditvā; 

Atthañca disvā parivārayanti, bahū mittā uggatattassa honti. 

521 . 

‘‘Nihīnatto sabbabhogehi kiccho, sammakkhito samparibhinnagatto; 

Ussāvabindūva palimpamāno, ajja suve jīvitassūparodho. 

522 . 

‘‘Etādisaṃ uttamakicchappattaṃ, uttāsitaṃ pucimandassa sūle; 

‘Atha tvaṃ kena vaṇṇena vadesi yakkha, jīva bho jīvitameva seyyo’’’ti. 

523 . 

‘‘Sālohito esa ahosi mayhaṃ, ahaṃ sarāmi purimāya jātiyā; 

Disvā ca me kāruññamahosi rāja, mā pāpadhammo nirayaṃ patāyaṃ . 

524 . 

‘‘Ito cuto licchavi esa poso, sattussadaṃ nirayaṃ ghorarūpaṃ; 

Upapajjati dukkaṭakammakārī, mahābhitāpaṃ kaṭukaṃ bhayānakaṃ. 

525 . 

‘‘Anekabhāgena guṇena seyyo, ayameva sūlo nirayena tena; 

Ekantadukkhaṃ kaṭukaṃ bhayānakaṃ, ekantatibbaṃ nirayaṃ patāyaṃ . 

526 . 

‘‘Idañca sutvā vacanaṃ mameso, dukkhūpanīto vijaheyya pāṇaṃ; 

Tasmā ahaṃ santike na bhaṇāmi, mā me kato jīvitassūparodho’’. 

527 . 

‘‘Aññāto eso purisassa attho, aññampi icchāmase pucchituṃ tuvaṃ; 

Okāsakammaṃ sace no karosi, pucchāma taṃ no na ca kujjhitabba’’nti. 

528 . 

‘‘Addhā paṭiññā me tadā ahu , nācikkhanā appasannassa hoti; 

Akāmā saddheyyavacoti katvā, pucchassu maṃ kāmaṃ yathā visayha’’nti . 

529 . 

‘‘Yaṃ kiñcahaṃ cakkhunā passissāmi , sabbampi tāhaṃ abhisaddaheyyaṃ; 

Disvāva taṃ nopi ce saddaheyyaṃ, kareyyāsi me yakkha niyassakamma’’nti. 

530 . 

‘‘Saccappaṭiññā tava mesā hotu, sutvāna dhammaṃ labha suppasādaṃ; 

Aññatthiko no ca paduṭṭhacitto, yaṃ te sutaṃ asutañcāpi dhammaṃ; 

Sabbampi akkhissaṃ yathā pajānanti. 

531 . 

‘‘Setena assena alaṅkatena, upayāsi sūlāvutakassa santike; 

Yānaṃ idaṃ abbhutaṃ dassaneyyaṃ, kissetaṃ kammassa ayaṃ vipāko’’ti. 

532 . 

‘‘Vesāliyā nagarassa majjhe, cikkhallamagge narakaṃ ahosi; 

Gosīsamekāhaṃ pasannacitto, setaṃ gahetvā narakasmiṃ nikkhipiṃ. 

533 . 

‘‘Etasmiṃ pādāni patiṭṭhapetvā, mayañca aññe ca atikkamimhā; 

Yānaṃ idaṃ abbhutaṃ dassaneyyaṃ, tasseva kammassa ayaṃ vipāko’’ti. 

534 . 

‘‘Vaṇṇo ca te sabbadisā pabhāsati, gandho ca te sabbadisā pavāyati; 

Yakkhiddhipattosi mahānubhāvo, naggo cāsi kissa ayaṃ vipāko’’ti. 

535 . 

‘‘Akkodhano niccapasannacitto, saṇhāhi vācāhi janaṃ upemi; 

Tasseva kammassa ayaṃ vipāko, dibbo me vaṇṇo satataṃ pabhāsati. 

536 . 

‘‘Yasañca kittiñca dhamme ṭhitānaṃ, disvāna mantemi pasannacitto; 

Tasseva kammassa ayaṃ vipāko, dibbo me gandho satataṃ pavāyati. 

537 . 

‘‘Sahāyānaṃ titthasmiṃ nhāyantānaṃ, thale gahetvā nidahissa dussaṃ; 

Khiḍḍatthiko no ca paduṭṭhacitto, tenamhi naggo kasirā ca vuttī’’ti. 

538 . 

‘‘Yo kīḷamāno pakaroti pāpaṃ, tassedisaṃ kammavipākamāhu; 

Akīḷamāno pana yo karoti, kiṃ tassa kammassa vipākamāhū’’ti. 

539 . 

‘‘Ye duṭṭhasaṅkappamanā manussā, kāyena vācāya ca saṅkiliṭṭhā; 

Kāyassa bhedā abhisamparāyaṃ, asaṃsayaṃ te nirayaṃ upenti. 

540 . 

‘‘Apare pana sugatimāsamānā, dāne ratā saṅgahitattabhāvā; 

Kāyassa bhedā abhisamparāyaṃ, asaṃsayaṃ te sugatiṃ upentī’’ti. 

541 . 

‘‘Taṃ kinti jāneyyamahaṃ avecca, kalyāṇapāpassa ayaṃ vipāko; 

Kiṃ vāhaṃ disvā abhisaddaheyyaṃ, ko vāpi maṃ saddahāpeyya eta’’nti. 

542 . 

‘‘Disvā ca sutvā abhisaddahassu, kalyāṇapāpassa ayaṃ vipāko; 

Kalyāṇapāpe ubhaye asante, siyā nu sattā sugatā duggatā vā. 

543 . 

‘‘No cettha kammāni kareyyuṃ maccā, kalyāṇapāpāni manussaloke; 

Nāhesuṃ sattā sugatā duggatā vā, hīnā paṇītā ca manussaloke. 

544 . 

‘‘Yasmā ca kammāni karonti maccā, kalyāṇapāpāni manussaloke; 

Tasmā hi sattā sugatā duggatā vā, hīnā paṇītā ca manussaloke. 

545 . 

‘‘Dvayajja kammānaṃ vipākamāhu, sukhassa dukkhassa ca vedanīyaṃ; 

Tā devatāyo paricārayanti, paccanti bālā dvayataṃ apassino. 

546 . 

‘‘Na matthi kammāni sayaṃkatāni, datvāpi me natthi yo ādiseyya; 

Acchādanaṃ sayanamathannapānaṃ, tenamhi naggo kasirā ca vuttī’’ti. 

547 . 

‘‘Siyā nu kho kāraṇaṃ kiñci yakkha, acchādanaṃ yena tuvaṃ labhetha; 

Ācikkha me tvaṃ yadatthi hetu, saddhāyikaṃ hetuvaco suṇomā’’ti. 

548 . 

‘‘Kappitako nāma idhatthi bhikkhu, jhāyī susīlo arahā vimutto; 

Guttindriyo saṃvutapātimokkho, sītibhūto uttamadiṭṭhipatto. 

549 . 

‘‘Sakhilo vadaññū suvaco sumukho, svāgamo suppaṭimuttako ca; 

Puññassa khettaṃ araṇavihārī, devamanussānañca dakkhiṇeyyo. 

550 . 

‘‘Santo vidhūmo anīgho nirāso, mutto visallo amamo avaṅko; 

Nirūpadhī sabbapapañcakhīṇo, tisso vijjā anuppatto jutimā. 

551 . 

‘‘Appaññāto disvāpi na ca sujāno, munīti naṃ vajjisu voharanti; 

Jānanti taṃ yakkhabhūtā anejaṃ, kalyāṇadhammaṃ vicarantaṃ loke. 

552 . 

‘‘Tassa tuvaṃ ekayugaṃ duve vā, mamuddisitvāna sace dadetha; 

Paṭiggahītāni ca tāni assu, mamañca passetha sannaddhadussa’’nti. 

553 . 

‘‘Kasmiṃ padese samaṇaṃ vasantaṃ, gantvāna passemu mayaṃ idāni; 

Yo majja kaṅkhaṃ vicikicchitañca, diṭṭhīvisūkāni vinodayeyyā’’ti. 

554 . 

‘‘Eso nisinno kapinaccanāyaṃ, parivārito devatāhi bahūhi; 

Dhammiṃ kathaṃ bhāsati saccanāmo, sakasmimācerake appamatto’’ti. 

555 . 

‘‘Tathāhaṃ kassāmi gantvā idāni, acchādayissaṃ samaṇaṃ yugena; 

Paṭiggahitāni ca tāni assu, tuvañca passemu sannaddhadussa’’nti. 

556 . 

‘‘Mā akkhaṇe pabbajitaṃ upāgami, sādhu vo licchavi nesa dhammo; 

Tato ca kāle upasaṅkamitvā, tattheva passāhi raho nisinna’’nti. 

557 . 

Tathāti vatvā agamāsi tattha, parivārito dāsagaṇena licchavi; 

So taṃ nagaraṃ upasaṅkamitvā, vāsūpagacchittha sake nivesane. 

558 . 

Tato ca kāle gihikiccāni katvā, nhatvā pivitvā ca khaṇaṃ labhitvā; 

Viceyya peḷāto ca yugāni aṭṭha, gāhāpayī dāsagaṇena licchavi. 

559 . 

So taṃ padesaṃ upasaṅkamitvā, taṃ addasa samaṇaṃ santacittaṃ; 

Paṭikkantaṃ gocarato nivattaṃ, sītibhūtaṃ rukkhamūle nisinnaṃ. 

560 . 

Tamenamavoca upasaṅkamitvā, appābādhaṃ phāsuvihārañca pucchi; 

‘‘Vesāliyaṃ licchavihaṃ bhadante, jānanti maṃ licchavi ambasakkaro. 

561 . 

‘‘Imāni me aṭṭha yugā subhāni , paṭigaṇha bhante padadāmi tuyhaṃ; 

Teneva atthena idhāgatosmi, yathā ahaṃ attamano bhaveyya’’nti. 

562 . 

‘‘Dūratova samaṇabrāhmaṇā ca, nivesanaṃ te parivajjayanti; 

Pattāni bhijjanti ca te nivesane, saṅghāṭiyo cāpi vidālayanti . 

563 . 

‘‘Athāpare pādakuṭhārikāhi, avaṃsirā samaṇā pātayanti; 

Etādisaṃ pabbajitā vihesaṃ, tayā kataṃ samaṇā pāpuṇanti. 

564 . 

‘‘Tiṇena telampi na tvaṃ adāsi, mūḷhassa maggampi na pāvadāsi; 

Andhassa daṇḍaṃ sayamādiyāsi, etādiso kadariyo asaṃvuto tuvaṃ; 

Atha tvaṃ kena vaṇṇena kimeva disvā, 

Amhehi saha saṃvibhāgaṃ karosī’’ti. 

565 . 

‘‘Paccemi bhante yaṃ tvaṃ vadesi, vihesayiṃ samaṇe brāhmaṇe ca; 

Khiḍḍatthiko no ca paduṭṭhacitto, etampi me dukkaṭameva bhante. 

566 . 

‘‘Khiḍḍāya yakkho pasavitvā pāpaṃ, vedeti dukkhaṃ asamattabhogī; 

Daharo yuvā nagganiyassa bhāgī, kiṃ su tato dukkhatarassa hoti. 

567 . 

‘‘Taṃ disvā saṃvegamalatthaṃ bhante, tappaccayā vāpi dadāmi dānaṃ; 

Paṭigaṇha bhante vatthayugāni aṭṭha, yakkhassimā gacchantu dakkhiṇāyo’’ti. 

568 . 

‘‘Addhā hi dānaṃ bahudhā pasatthaṃ, dadato ca te akkhayadhammamatthu; 

Paṭigaṇhāmi te vatthayugāni aṭṭha, yakkhassimā gacchantu dakkhiṇāyo’’ti. 

569 . 

Tato hi so ācamayitvā licchavi, therassa datvāna yugāni aṭṭha; 

‘Paṭiggahitāni ca tāni assu, yakkhañca passetha sannaddhadussaṃ’. 

570 . 

Tamaddasā candanasāralittaṃ, ājaññamārūḷhamuḷāravaṇṇaṃ; 

Alaṅkataṃ sādhunivatthadussaṃ, parivāritaṃ yakkhamahiddhipattaṃ. 

571 . 

So taṃ disvā attamanā udaggo, pahaṭṭhacitto ca subhaggarūpo; 

Kammañca disvāna mahāvipākaṃ, sandiṭṭhikaṃ cakkhunā sacchikatvā. 

572 . 

Tamenamavoca upasaṅkamitvā, ‘‘dassāmi dānaṃ samaṇabrāhmaṇānaṃ; 

Na cāpi me kiñci adeyyamatthi, tuvañca me yakkha bahūpakāro’’ti. 

573 . 

‘‘Tuvañca me licchavi ekadesaṃ, adāsi dānāni amoghametaṃ; 

Svāhaṃ karissāmi tayāva sakkhiṃ, amānuso mānusakena saddhi’’nti. 

574 . 

‘‘Gatī ca bandhū ca parāyaṇañca , mitto mamāsi atha devatā me ; 

Yācāmi taṃ pañjaliko bhavitvā, icchāmi taṃ yakkha punāpi daṭṭhu’’nti. 

575 . 

‘‘Sace tuvaṃ assaddho bhavissasi, kadariyarūpo vippaṭipannacitto; 

Tvaṃ neva maṃ lacchasi dassanāya, disvā ca taṃ nopi ca ālapissaṃ. 

576 . 

‘‘Sace pana tvaṃ bhavissasi dhammagāravo, dāne rato saṅgahitattabhāvo; 

Opānabhūto samaṇabrāhmaṇānaṃ, evaṃ mamaṃ lacchasi dassanāya. 

577 . 

‘‘Disvā ca taṃ ālapissaṃ bhadante, imañca sūlato lahuṃ pamuñca; 

Yato nidānaṃ akarimha sakkhiṃ, maññāmi sūlāvutakassa kāraṇā. 

578 . 

‘‘Te aññamaññaṃ akarimha sakkhiṃ, ayañca sūlato lahuṃ pamutto; 

Sakkacca dhammāni samācaranto, mucceyya so nirayā ca tamhā; 

Kammaṃ siyā aññatra vedanīyaṃ. 

579 . 

‘‘Kappitakañca upasaṅkamitvā, teneva saha saṃvibhajitvā kāle; 

Sayaṃ mukhenūpanisajja puccha, so te akkhissati etamatthaṃ. 

580 . 

‘‘Tameva bhikkhuṃ upasaṅkamitvā, pucchassu aññatthiko no ca paduṭṭhacitto; 

So te sutaṃ asutañcāpi dhammaṃ, 

Sabbampi akkhissati yathā pajāna’’nti. 

581 . 

So tattha rahassaṃ samullapitvā, sakkhiṃ karitvāna amānusena; 

Pakkāmi so licchavīnaṃ sakāsaṃ, atha bravi parisaṃ sannisinnaṃ. 

582 . 

‘‘Suṇantu bhonto mama ekavākyaṃ, varaṃ varissaṃ labhissāmi atthaṃ; 

Sūlāvuto puriso luddakammo, paṇīhitadaṇḍo anusattarūpo . 

583 . 

‘‘Ettāvatā vīsatirattimattā, yato āvuto neva jīvati na mato; 

Tāhaṃ mocayissāmi dāni, yathāmatiṃ anujānātu saṅgho’’ti. 

584 . 

‘‘Etañca aññañca lahuṃ pamuñca, ko taṃ vadetha tathā karontaṃ; 

Yathā pajānāsi tathā karohi, yathāmatiṃ anujānāti saṅgho’’ti. 

585 . 

So taṃ padesaṃ upasaṅkamitvā, sūlāvutaṃ mocayi khippameva; 

‘Mā bhāyi sammā’ti ca taṃ avoca, tikicchakānañca upaṭṭhapesi. 

586 . 

‘‘Kappitakañca upasaṅkamitvā, teneva saha saṃvibhajitvā kāle; 

Sayaṃ mukhenūpanisajja licchavi, tatheva pucchittha naṃ kāraṇatthiko. 

587 . 

‘‘Sūlāvuto puriso luddakammo, paṇītadaṇḍo anusattarūpo; 

Ettāvatā vīsatirattimattā, yato āvuto neva jīvati na mato. 

588 . 

‘‘So mocito gantvā mayā idāni, etassa yakkhassa vaco hi bhante; 

Siyā nu kho kāraṇaṃ kiñcideva, yena so nirayaṃ no vajeyya. 

589 . 

‘‘Ācikkha bhante yadi atthi hetu, saddhāyikaṃ hetuvaco suṇoma; 

Na tesaṃ kammānaṃ vināsamatthi, avedayitvā idha byantibhāvo’’ti. 

590 . 

‘‘Sace sa dhammāni samācareyya, sakkacca rattindivamappamatto; 

Mucceyya so nirayā ca tamhā, kammaṃ siyā aññatra vedanīya’’nti. 

591 . 

‘‘Aññāto eso purisassa attho, mamampi dāni anukampa bhante; 

Anusāsa maṃ ovada bhūripañña, yathā ahaṃ no nirayaṃ vajeyya’’nti. 

592 . 

‘‘Ajjeva buddhaṃ saraṇaṃ upehi, dhammañca saṅghañca pasannacitto; 

Tatheva sikkhāya padāni pañca, akhaṇḍaphullāni samādiyassu. 

593 . 

‘‘Pāṇātipātā viramassu khippaṃ, loke adinnaṃ parivajjayassu; 

Amajjapo mā ca musā abhāṇī, sakena dārena ca hohi tuṭṭho; 

Imañca ariyaṃ aṭṭhaṅgavarenupetaṃ, samādiyāhi kusalaṃ sukhudrayaṃ. 

594 . 

‘‘Cīvaraṃ piṇḍapātañca, paccayaṃ sayanāsanaṃ; 

Annaṃ pānaṃ khādanīyaṃ, vatthasenāsanāni ca; 

Dadāhi ujubhūtesu, vippasannena cetasā . 

595 . 

‘‘Bhikkhūpi sīlasampanne, vītarāge bahussute; 

Tappehi annapānena, sadā puññaṃ pavaḍḍhati. 

596 . 

‘‘Evañca dhammāni samācaranto, sakkacca rattindivamappamatto; 

Muñca tuvaṃ nirayā ca tamhā, kammaṃ siyā aññatra vedanīya’’nti. 

597 . 

‘‘Ajjeva buddhaṃ saraṇaṃ upemi, dhammañca saṅghañca pasannacitto; 

Tatheva sikkhāya padāni pañca, akhaṇḍaphullāni samādiyāmi. 

598 . 

‘‘Pāṇātipātā viramāmi khippaṃ, loke adinnaṃ parivajjayāmi; 

Amajjapo no ca musā bhaṇāmi, sakena dārena ca homi tuṭṭho; 

Imañca ariyaṃ aṭṭhaṅgavarenupetaṃ, samādiyāmi kusalaṃ sukhudrayaṃ. 

599 . 

‘‘Cīvaraṃ piṇḍapātañca, paccayaṃ sayanāsanaṃ; 

Annaṃ pānaṃ khādanīyaṃ, vatthasenāsanāni ca. 

600 . 

‘‘Bhikkhū ca sīlasampanne, vītarāge bahussute; 

Dadāmi na vikampāmi , buddhānaṃ sāsane rato’’ti. 

601 . 

Etādisā licchavi ambasakkaro, vesāliyaṃ aññataro upāsako; 

Saddho mudū kārakaro ca bhikkhu, saṅghañca sakkacca tadā upaṭṭhahi. 

602 . 

Sūlāvuto ca arogo hutvā, serī sukhī pabbajjaṃ upāgami ; 

Bhikkhuñca āgamma kappitakuttamaṃ, ubhopi sāmaññaphalāni ajjhaguṃ. 

603 . 

Etādisā sappurisāna sevanā, mahapphalā hoti sataṃ vijānataṃ; 

Sūlāvuto aggaphalaṃ aphassayi , phalaṃ kaniṭṭhaṃ pana ambasakkaro’’ti. 

Ambasakkarapetavatthu paṭhamaṃ. 

2. Serīsakapetavatthu 

604 . 

Suṇotha yakkhassa vāṇijāna ca, samāgamo yattha tadā ahosi; 

Yathā kathaṃ itaritarena cāpi, subhāsitaṃ tañca suṇātha sabbe. 

605 . 

Yo so ahu rājā pāyāsi nāma , bhummānaṃ sahabyagato yasassī; 

So modamānova sake vimāne, amānuso mānuse ajjhabhāsīti. 

606 . 

‘‘Vaṅke araññe amanussaṭṭhāne, kantāre appodake appabhakkhe; 

Suduggame vaṇṇupathassa majjhe, vaṅkaṃbhayā naṭṭhamanā manussā. 

607 . 

‘‘Nayidha phalā mūlamayā ca santi, upādānaṃ natthi kutodha bhakkho ; 

Aññatra paṃsūhi ca vālukāhi ca, tatāhi uṇhāhi ca dāruṇāhi ca. 

608 . 

‘‘Ujjaṅgalaṃ tattamivaṃ kapālaṃ, anāyasaṃ paralokena tulyaṃ; 

Luddānamāvāsamidaṃ purāṇaṃ, bhūmippadeso abhisattarūpo. 

609 . 

‘‘‘Atha tumhe kena vaṇṇena, kimāsamānā imaṃ padesaṃ hi; 

Anupaviṭṭhā sahasā samacca, lobhā bhayā atha vā sampamūḷhā’’’ti. 

610 . 

‘‘Magadhesu aṅgesu ca satthavāhā, āropayitvā paṇiyaṃ puthuttaṃ; 

Te yāmase sindhusovīrabhūmiṃ, dhanatthikā uddayaṃ patthayānā. 

611 . 

‘‘Divā pipāsaṃ nadhivāsayantā, yoggānukampañca samekkhamānā; 

Etena vegena āyāma sabbe, rattiṃ maggaṃ paṭipannā vikāle. 

612 . 

‘‘Te duppayātā aparaddhamaggā, andhākulā vippanaṭṭhā araññe; 

Suduggame vaṇṇupathassa majjhe, disaṃ na jānāma pamūḷhacittā. 

613 . 

‘‘Idañca disvāna adiṭṭhapubbaṃ, vimānaseṭṭhañca tavañca yakkha; 

Tatuttariṃ jīvitamāsamānā, disvā patītā sumanā udaggā’’ti. 

614 . 

‘‘Pāraṃ samuddassa imañca vaṇṇuṃ, vettācaraṃ saṅkupathañca maggaṃ; 

Nadiyo pana pabbatānañca duggā, puthuddisā gacchatha bhogahetu. 

615 . 

‘‘Pakkhandiyāna vijitaṃ paresaṃ, verajjake mānuse pekkhamānā; 

Yaṃ vo sutaṃ vā atha vāpi diṭṭhaṃ, accherakaṃ taṃ vo suṇoma tātā’’ti. 

616 . 

‘‘Itopi accherataraṃ kumāra, na no sutaṃ vā atha vāpi diṭṭhaṃ; 

Atītamānussakameva sabbaṃ, disvā na tappāma anomavaṇṇaṃ. 

617 . 

‘‘Vehāyasaṃ pokkharañño savanti, pahūtamalyā bahupuṇḍarīkā; 

Dumā cime niccaphalūpapannā, atīva gandhā surabhiṃ pavāyanti. 

618 . 

‘‘Veḷūriyathambhā satamussitāse, silāpavāḷassa ca āyataṃsā; 

Masāragallā sahalohitaṅgā, thambhā ime jotirasāmayāse. 

619 . 

‘‘Sahassathambhaṃ atulānubhāvaṃ, tesūpari sādhumidaṃ vimānaṃ; 

Ratanantaraṃ kañcanavedimissaṃ, tapanīyapaṭṭehi ca sādhuchannaṃ. 

620 . 

‘‘Jambonaduttattamidaṃ sumaṭṭho, pāsādasopāṇaphalūpapanno; 

Daḷho ca vaggu ca susaṅgato ca , atīva nijjhānakhamo manuñño. 

621 . 

‘‘Ratanantarasmiṃ bahuannapānaṃ, parivārito accharāsaṅgaṇena; 

Murajaālambaratūriyaghuṭṭho, abhivanditosi thutivandanāya. 

622 . 

‘‘So modasi nārigaṇappabodhano, vimānapāsādavare manorame; 

Acintiyo sabbaguṇūpapanno, rājā yathā vessavaṇo naḷinyā . 

623 . 

‘‘Devo nu āsi udavāsi yakkho, udāhu devindo manussabhūto; 

Pucchanti taṃ vāṇijā satthavāhā, ācikkha ko nāma tuvaṃsi yakkho’’ti. 

624 . 

‘‘Serīsako nāma ahamhi yakkho, kantāriyo vaṇṇupathamhi gutto; 

Imaṃ padesaṃ abhipālayāmi, vacanakaro vessavaṇassa rañño’’ti. 

625 . 

‘‘Adhiccaladdhaṃ pariṇāmajaṃ te, sayaṃ kataṃ udāhu devehi dinnaṃ; 

Pucchanti taṃ vāṇijā satthavāhā, kathaṃ tayā laddhamidaṃ manuñña’’nti. 

626 . 

‘‘Nādhiccaladdhaṃ na pariṇāmajaṃ me, na sayaṃ kataṃ na hi devehi dinnaṃ; 

Sakehi kammehi apāpakehi, puññehi me laddhamidaṃ manuñña’’nti. 

627 . 

‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko; 

Pucchanti taṃ vāṇijā satthavāhā, kathaṃ tayā laddhamidaṃ vimāna’’nti. 

628 . 

‘‘Mamaṃ pāyāsīti ahu samaññā, rajjaṃ yadā kārayiṃ kosalānaṃ; 

Natthikadiṭṭhi kadariyo pāpadhammo, ucchedavādī ca tadā ahosiṃ. 

629 . 

‘‘Samaṇo ca kho āsi kumārakassapo, bahussuto cittakathī uḷāro; 

So me tadā dhammakathaṃ abhāsi, diṭṭhivisūkāni vinodayī me. 

630 . 

‘‘Tāhaṃ tassa dhammakathaṃ suṇitvā, upāsakattaṃ paṭidevayissaṃ; 

Pāṇātipātā virato ahosiṃ, loke adinnaṃ parivajjayissaṃ; 

Amajjapo no ca musā abhāṇiṃ, sakena dārena ca ahosi tuṭṭho. 

631 . 

‘‘Taṃ me vataṃ taṃ pana brahmacariyaṃ, tassa suciṇṇassa ayaṃ vipāko; 

Teheva kammehi apāpakehi, puññehi me laddhamidaṃ vimāna’’nti. 

632 . 

‘‘Saccaṃ kirāhaṃsu narā sapaññā, anaññathā vacanaṃ paṇḍitānaṃ; 

Yahiṃ yahiṃ gacchati puññakammo, tahiṃ tahiṃ modati kāmakāmī. 

633 . 

‘‘Yahiṃ yahiṃ sokapariddavo ca, vadho ca bandho ca parikkileso; 

Tahiṃ tahiṃ gacchati pāpakammo, na muccati duggatiyā kadācī’’ti. 

634 . 

‘‘Sammūḷharūpova jano ahosi, asmiṃ muhutte kalalīkatova; 

Janassimassa tuyhañca kumāra, appaccayo kena nu kho ahosī’’ti. 

635 . 

‘‘Ime ca sirīsavanā tātā, dibbā gandhā surabhī sampavanti; 

Te sampavāyanti imaṃ vimānaṃ, divā ca ratto ca tamaṃ nihantvā. 

636 . 

‘‘Imesañca kho vassasataccayena, sipāṭikā phalati ekamekā; 

Mānussakaṃ vassasataṃ atītaṃ, yadagge kāyamhi idhūpapanno. 

637 . 

‘‘Disvānahaṃ vassasatāni pañca, asmiṃ vimāne ṭhatvāna tātā; 

Āyukkhayā puññakkhayā cavissaṃ, teneva sokena pamucchitosmī’’ti. 

638 . 

‘‘Kathaṃ nu soceyya tathāvidho so, laddhā vimānaṃ atulaṃ cirāya; 

Ye cāpi kho ittaramupapannā, te nūna soceyyuṃ parittapuññā’’ti. 

639 . 

‘‘Anucchaviṃ ovadiyañca me taṃ, yaṃ maṃ tumhe peyyavācaṃ vadetha; 

Tumhe ca kho tātā mayānuguttā, yenicchakaṃ tena paletha sotthi’’nti. 

640 . 

‘‘Gantvā mayaṃ sindhusovīrabhūmiṃ, dhannatthikā uddayaṃ patthayānā; 

Yathāpayogā paripuṇṇacāgā, kāhāma serīsamahaṃ uḷāra’’nti. 

641 . 

‘‘Mā ceva serīsamahaṃ akattha, sabbañca vo bhavissati yaṃ vadetha; 

Pāpāni kammāni vivajjayātha, dhammānuyogañca adhiṭṭhahātha. 

642 . 

‘‘Upāsako atthi imamhi saṅghe, bahussuto sīlavatūpapanno; 

Saddho ca cāgī ca supesalo ca, vicakkhaṇo santusito mutīmā. 

643 . 

‘‘Sañjānamāno na musā bhaṇeyya, parūpaghātāya ca cetayeyya; 

Vebhūtikaṃ pesuṇaṃ no kareyya, saṇhañca vācaṃ sakhilaṃ bhaṇeyya. 

644 . 

‘‘Sagāravo sappaṭisso vinīto, apāpako adhisīle visuddho; 

So mātaraṃ pitarañcāpi jantu, dhammena poseti ariyavutti. 

645 . 

‘‘Maññe so mātāpitūnaṃ kāraṇā, bhogāni pariyesati na attahetu; 

Mātāpitūnañca yo accayena, nekkhammapoṇo carissati brahmacariyaṃ. 

646 . 

‘‘Ujū avaṅko asaṭho amāyo, na lesakappena ca vohareyya; 

So tādiso sukatakammakārī, dhamme ṭhito kinti labhetha dukkhaṃ. 

647 . 

‘‘Taṃ kāraṇā pātukatomhi attanā, tasmā dhammaṃ passatha vāṇijāse; 

Aññatra teniha bhasmī bhavetha, andhākulā vippanaṭṭhā araññe; 

Taṃ khippamānena lahuṃ parena, sukho have sappurisena saṅgamo’’ti. 

648 . 

‘‘Kiṃ nāma so kiñca karoti kammaṃ, kiṃ nāmadheyyaṃ kiṃ pana tassa gottaṃ; 

Mayampi naṃ daṭṭhukāmamha yakkha, yassānukampāya idhāgatosi; 

Lābhā hi tassa yassa tuvaṃ pihesī’’ti. 

649 . 

‘‘Yo kappako sambhavanāmadheyyo, upāsako kocchaphalūpajīvī; 

Jānātha naṃ tumhākaṃ pesiyo so, mā kho naṃ hīḷittha supesalo so’’ti. 

650 . 

‘‘Jānāmase yaṃ tvaṃ pavadesi yakkha, na kho naṃ jānāma sa edisoti; 

Mayampi naṃ pūjayissāma yakkha, sutvāna tuyhaṃ vacanaṃ uḷāra’’nti. 

651 . 

‘‘Ye keci imasmiṃ satthe manussā, daharā mahantā athavāpi majjhimā; 

Sabbeva te ālambantu vimānaṃ, passantu puññānaṃ phalaṃ kadariyā’’ti. 

652 . 

Te tattha sabbeva ‘ahaṃ pure’ti, taṃ kappakaṃ tattha purakkhatvā ; 

Sabbeva te ālambiṃsu vimānaṃ, masakkasāraṃ viya vāsavassa. 

653 . 

Te tattha sabbeva ‘ahaṃ pure’ti, upāsakattaṃ paṭivedayiṃsu; 

Pāṇātipātā paṭiviratā ahesuṃ, loke adinnaṃ parivajjayiṃsu; 

Amajjapā no ca musā bhaṇiṃsu, sakena dārena ca ahesuṃ tuṭṭhā. 

654 . 

Te tattha sabbeva ‘ahaṃ pure’ti, upāsakattaṃ paṭivedayitvā; 

Pakkāmi sattho anumodamāno, yakkhiddhiyā anumato punappunaṃ. 

655 . 

Gantvāna te sindhusovīrabhūmiṃ, dhanatthikā uddayaṃ patthayānā; 

Yathāpayogā paripuṇṇalābhā, paccāgamuṃ pāṭaliputtamakkhataṃ. 

656 . 

Gantvāna te saṅgharaṃ sotthivanto, puttehi dārehi samaṅgibhūtā; 

Ānandī vittā sumanā patītā, akaṃsu serīsamahaṃ uḷāraṃ; 

Serīsakaṃ te pariveṇaṃ māpayiṃsu. 

657 . 

Etādisā sappurisāna sevanā, mahatthikā dhammaguṇāna sevanā; 

Ekassa atthāya upāsakassa, sabbeva sattā sukhitā ahesunti. 

Serīsakapetavatthu dutiyaṃ. 

Bhāṇavāraṃ tatiyaṃ niṭṭhitaṃ. 

3. Nandakapetavatthu 

658 . 

Rājā piṅgalako nāma, suraṭṭhānaṃ adhipati ahu; 

Moriyānaṃ upaṭṭhānaṃ gantvā, suraṭṭhaṃ punarāgamā. 

659 . 

Uṇhe majjhanhike kāle, rājā paṅkaṃ upāgami; 

Addasa maggaṃ ramaṇīyaṃ, petānaṃ taṃ vaṇṇupathaṃ . 

660 . 

Sārathiṃ āmantayī rājā – 

‘‘Ayaṃ maggo ramaṇīyo, khemo sovatthiko sivo; 

Iminā sārathi yāma, suraṭṭhānaṃ santike ito’’. 

661 . 

Tena pāyāsi soraṭṭho, senāya caturaṅginiyā; 

Ubbiggarūpo puriso, soraṭṭhaṃ etadabravi. 

662 . 

‘‘Kummaggaṃ paṭipannamhā, bhiṃsanaṃ lomahaṃsanaṃ; 

Purato dissati maggo, pacchato ca na dissati. 

663 . 

‘‘Kummaggaṃ paṭipannamhā, yamapurisāna santike; 

Amānuso vāyati gandho, ghoso suyyati dāruṇo’’. 

664 . 

Saṃviggo rājā soraṭṭho, sārathiṃ etadabravi; 

‘‘Kummaggaṃ paṭipannamhā, bhiṃsanaṃ lomahaṃsanaṃ; 

Purato dissati maggo, pacchato ca na dissati. 

665 . 

‘‘Kummaggaṃ paṭipannamhā, yamapurisāna santike; 

Amānuso vāyati gandho, ghoso suyyati dāruṇo’’. 

666 . 

Hatthikkhandhaṃ samāruyha, olokento catuddisaṃ ; 

Addasa nigrodhaṃ ramaṇīyaṃ , pādapaṃ chāyāsampannaṃ; 

Nīlabbhavaṇṇasadisaṃ, meghavaṇṇasirīnibhaṃ. 

667 . 

Sārathiṃ āmantayī rājā, ‘‘kiṃ eso dissati brahā; 

Nīlabbhavaṇṇasadiso, meghavaṇṇasirīnibho’’. 

668 . 

‘‘Nigrodho so mahārāja, pādapo chāyāsampanno; 

Nīlabbhavaṇṇasadiso , meghavaṇṇasirīnibho’’. 

669 . 

Tena pāyāsi soraṭṭho, yena so dissate brahā; 

Nīlabbhavaṇṇasadiso, meghavaṇṇasirīnibho. 

670 . 

Hatthikkhandhato oruyha, rājā rukkhaṃ upāgami; 

Nisīdi rukkhamūlasmiṃ, sāmacco saparijjano; 

Pūraṃ pānīyasarakaṃ, pūve vitte ca addasa. 

671 . 

Puriso ca devavaṇṇī, sabbābharaṇabhūsito; 

Upasaṅkamitvā rājānaṃ, soraṭṭhaṃ etadabravi. 

672 . 

‘‘Svāgataṃ te mahārāja, atho te adurāgataṃ; 

Pivatu devo pānīyaṃ, pūve khāda arindama’’. 

673 . 

Pivitvā rājā pānīyaṃ, sāmacco saparijjano; 

Pūve khāditvā pitvā ca, soraṭṭho etadabravi. 

674 . 

‘‘Devatā nusi gandhabbo, adu sakko purindado; 

Ajānantā taṃ pucchāma, kathaṃ jānemu taṃ maya’’nti. 

675 . 

‘‘Nāmhi devo na gandhabbo, nāpi sakko purindado; 

Peto ahaṃ mahārāja, suraṭṭhā idha māgato’’ti. 

676 . 

‘‘Kiṃsīlo kiṃsamācāro, suraṭṭhasmiṃ pure tuvaṃ; 

Kena te brahmacariyena, ānubhāvo ayaṃ tavā’’ti. 

677 . 

‘‘Taṃ suṇohi mahārāja, arindama raṭṭhavaḍḍhana; 

Amaccā pārisajjā ca, brāhmaṇo ca purohito. 

678 . 

‘‘Suraṭṭhasmiṃ ahaṃ deva, puriso pāpacetaso; 

Micchādiṭṭhi ca dussīlo, kadariyo paribhāsako. 

679 . 

‘‘‘Dadantānaṃ karontānaṃ, vārayissaṃ bahujjanaṃ; 

Aññesaṃ dadamānānaṃ, antarāyakaro ahaṃ. 

680 . 

‘‘‘Vipāko natthi dānassa, saṃyamassa kuto phalaṃ; 

Natthi ācariyo nāma, adantaṃ ko damessati. 

681 . 

‘‘‘Samatulyāni bhūtāni, kuto jeṭṭhāpacāyiko; 

Natthi balaṃ vīriyaṃ vā, kuto uṭṭhānaporisaṃ. 

682 . 

‘‘‘Natthi dānaphalaṃ nāma, na visodheti verinaṃ; 

Laddheyyaṃ labhate macco, niyatipariṇāmajaṃ . 

683 . 

‘‘‘Natthi mātā pitā bhātā, loko natthi ito paraṃ; 

Natthi dinnaṃ natthi hutaṃ, sunihitaṃ na vijjati. 

684 . 

‘‘‘Yopi haneyya purisaṃ, parassa chindate siraṃ; 

Na koci kañci hanati, sattannaṃ vivaramantare. 

685 . 

‘‘‘Acchejjābhejjo hi jīvo, aṭṭhaṃso guḷaparimaṇḍalo; 

Yojanānaṃ sataṃ pañca, ko jīvaṃ chettumarahati. 

686 . 

‘‘‘Yathā suttaguḷe khitte, nibbeṭhentaṃ palāyati; 

Evameva ca so jīvo, nibbeṭhento palāyati. 

687 . 

‘‘‘Yathā gāmato nikkhamma, aññaṃ gāmaṃ pavisati; 

Evameva ca so jīvo, aññaṃ bondiṃ pavisati. 

688 . 

‘‘‘Yathā gehato nikkhamma, aññaṃ gehaṃ pavisati; 

Evameva ca so jīvo, aññaṃ bondiṃ pavisati. 

689 . 

‘‘‘Cullāsīti mahākappino , satasahassāni hi; 

Ye bālā ye ca paṇḍitā, saṃsāraṃ khepayitvāna; 

Dukkhassantaṃ karissare. 

690 . 

‘‘‘Mitāni sukhadukkhāni, doṇehi piṭakehi ca; 

Jino sabbaṃ pajānāti’, sammūḷhā itarā pajā. 

691 . 

‘‘Evaṃdiṭṭhi pure āsiṃ, sammūḷho mohapāruto; 

Micchādiṭṭhi ca dussīlo, kadariyo paribhāsako. 

692 . 

‘‘Oraṃ me chahi māsehi, kālaṅkiriyā bhavissati; 

Ekantakaṭukaṃ ghoraṃ, nirayaṃ papatissahaṃ. 

693 . 

‘‘Catukkaṇṇaṃ catudvāraṃ, vibhattaṃ bhāgaso mitaṃ; 

Ayopākārapariyantaṃ, ayasā paṭikujjitaṃ. 

694 . 

‘‘Tassa ayomayā bhūmi, jalitā tejasā yutā; 

Samantā yojanasataṃ, pharitvā tiṭṭhati sabbadā. 

695 . 

‘‘Vassāni satasahassāni, ghoso suyyati tāvade; 

Lakkho eso mahārāja, satabhāgavassakoṭiyo. 

696 . 

‘‘Koṭisatasahassāni , niraye paccare janā; 

Micchādiṭṭhī ca dussīlā, ye ca ariyūpavādino. 

697 . 

‘‘Tatthāhaṃ dīghamaddhānaṃ, dukkhaṃ vedissa vedanaṃ; 

Phalaṃ pāpassa kammassa, tasmā socāmahaṃ bhusaṃ. 

698 . 

‘‘Taṃ suṇohi mahārāja, arindama raṭṭhavaḍḍhana; 

Dhītā mayhaṃ mahārāja, uttarā bhaddamatthu te. 

699 . 

‘‘Karoti bhaddakaṃ kammaṃ, sīlesuposathe ratā; 

Saññatā saṃvibhāgī ca, vadaññū vītamaccharā. 

700 . 

‘‘Akhaṇḍakārī sikkhāya, suṇhā parakulesu ca; 

Upāsikā sakyamunino, sambuddhassa sirīmato. 

701 . 

‘‘Bhikkhu ca sīlasampanno, gāmaṃ piṇḍāya pāvisi; 

Okkhittacakkhu satimā, guttadvāro susaṃvuto. 

702 . 

‘‘Sapadānaṃ caramāno, agamā taṃ nivesanaṃ; 

‘Tamaddasa mahārāja, uttarā bhaddamatthu te’. 

703 . 

‘‘Pūraṃ pānīyasarakaṃ, pūve vitte ca sā adā; 

‘Pitā me kālaṅkato, bhante tassetaṃ upakappatu’. 

704 . 

‘‘Samanantarānuddiṭṭhe, vipāko udapajjatha; 

Bhuñjāmi kāmakāmīhaṃ, rājā vessavaṇo yathā. 

705 . 

‘‘Taṃ suṇohi mahārāja, arindama raṭṭhavaḍḍhana; 

Sadevakassa lokassa, buddho aggo pavuccati; 

Taṃ buddhaṃ saraṇaṃ gaccha, saputtadāro arindama. 

706 . 

‘‘Aṭṭhaṅgikena maggena, phusanti amataṃ padaṃ; 

Taṃ dhammaṃ saraṇaṃ gaccha, saputtadāro arindama. 

707 . 

‘‘Cattāro ca paṭipannā , cattāro ca phale ṭhitā; 

Esa saṅgho ujubhūto, paññāsīlasamāhito; 

Taṃ saṅghaṃ saraṇaṃ gaccha, saputtadāro arindama. 

708 . 

‘‘Pāṇātipātā viramassu khippaṃ, loke adinnaṃ parivajjayassu; 

Amajjapo mā ca musā abhāṇī, sakena dārena ca hohi tuṭṭho’’ti. 

709 . 

‘‘Atthakāmosi me yakkha, hitakāmosi devate; 

Karomi tuyhaṃ vacanaṃ, tvaṃsi ācariyo mama. 

710 . 

‘‘Upemi saraṇaṃ buddhaṃ, dhammañcāpi anuttaraṃ; 

Saṅghañca naradevassa, gacchāmi saraṇaṃ ahaṃ. 

711 . 

‘‘Pāṇātipātā viramāmi khippaṃ, loke adinnaṃ parivajjayāmi; 

Amajjapo no ca musā bhaṇāmi, sakena dārena ca homi tuṭṭho. 

712 . 

‘‘Ophuṇāmi mahāvāte, nadiyā sīghagāmiyā; 

Vamāmi pāpikaṃ diṭṭhiṃ, buddhānaṃ sāsane rato’’. 

713 . 

Idaṃ vatvāna soraṭṭho, viramitvā pāpadassanā ; 

Namo bhagavato katvā, pāmokkho rathamāruhīti. 

Nandakapetavatthu tatiyaṃ. 

4. Revatīpetavatthu 

714 . 

‘‘Uṭṭhehi revate supāpadhamme, apārutadvāre adānasīle; 

Nessāma taṃ yattha thunanti duggatā, samappitā nerayikā dukhenā’’ti. 

715 . 

Icceva vatvāna yamassa dūtā, te dve yakkhā lohitakkhā brahantā; 

Paccekabāhāsu gahetvā revataṃ, pakkāmayuṃ devagaṇassa santike. 

716 . 

‘‘Ādiccavaṇṇaṃ ruciraṃ pabhassaraṃ, byamhaṃ subhaṃ kañcanajālachannaṃ; 

Kassetamākiṇṇajanaṃ vimānaṃ, suriyassa raṃsīriva jotamānaṃ. 

717 . 

‘‘Nārīgaṇā candanasāralittā , ubhato vimānaṃ upasobhayanti; 

Taṃ dissati suriyasamānavaṇṇaṃ, ko modati saggapatto vimāne’’ti. 

718 . 

‘‘Bārāṇasiyaṃ nandiyo nāmāsi, upāsako amaccharī dānapati vadaññū; 

Tassetamākiṇṇajanaṃ vimānaṃ, suriyassa raṃsīriva jotamānaṃ. 

719 . 

‘‘Nārīgaṇā candanasāralittā, ubhato vimānaṃ upasobhayanti; 

Taṃ dissati suriyasamānavaṇṇaṃ, so modati saggapatto vimāne’’ti. 

720 . 

‘‘Nandiyassāhaṃ bhariyā, agārinī sabbakulassa issarā; 

Bhattu vimāne ramissāmi dānahaṃ, na patthaye nirayadassanāyā’’ti. 

721 . 

‘‘Eso te nirayo supāpadhamme, puññaṃ tayā akataṃ jīvaloke; 

Na hi maccharī rosako pāpadhammo, saggūpagānaṃ labhati sahabyata’’nti. 

722 . 

‘‘Kiṃ nu gūthañca muttañca, asucī paṭidissati; 

Duggandhaṃ kimidaṃ mīḷhaṃ, kimetaṃ upavāyatī’’ti. 

723 . 

‘‘Esa saṃsavako nāma, gambhīro sataporiso; 

Yattha vassasahassāni, tuvaṃ paccasi revate’’ti. 

724 . 

‘‘Kiṃ nu kāyena vācāya, manasā dukkaṭaṃ kataṃ; 

Kena saṃsavako laddho, gambhīro sataporiso’’ti. 

725 . 

‘‘Samaṇe brāhmaṇe cāpi, aññe vāpi vanibbake; 

Musāvādena vañcesi, taṃ pāpaṃ pakataṃ tayā. 

726 . 

‘‘Tena saṃsavako laddho, gambhīro sataporiso; 

Tattha vassasahassāni, tuvaṃ paccasi revate. 

727 . 

‘‘Hatthepi chindanti athopi pāde, kaṇṇepi chindanti athopi nāsaṃ; 

Athopi kākoḷagaṇā samecca, saṅgamma khādanti viphandamāna’’nti. 

728 . 

‘‘Sādhu kho maṃ paṭinetha, kāhāmi kusalaṃ bahuṃ; 

Dānena samacariyāya, saṃyamena damena ca; 

Yaṃ katvā sukhitā honti, na ca pacchānutappare’’ti. 

729 . 

‘‘Pure tuvaṃ pamajjitvā, idāni paridevasi; 

Sayaṃ katānaṃ kammānaṃ, vipākaṃ anubhossasī’’ti. 

730 . 

‘‘Ko devalokato manussalokaṃ, gantvāna puṭṭho me evaṃ vadeyya; 

‘Nikkhittadaṇḍesu dadātha dānaṃ, acchādanaṃ seyya mathannapānaṃ; 

Na hi maccharī rosako pāpadhammo, saggūpagānaṃ labhati sahabyataṃ’. 

731 . 

‘‘Sāhaṃ nūna ito gantvā, yoniṃ laddhāna mānusiṃ; 

Vadaññū sīlasampannā, kāhāmi kusalaṃ bahuṃ; 

Dānena samacariyāya, saṃyamena damena ca. 

732 . 

‘‘Ārāmāni ca ropissaṃ, dugge saṅkamanāni ca; 

Papañca udapānañca, vippasannena cetasā. 

733 . 

‘‘Cātuddasiṃ pañcadasiṃ, yā ca pakkhassa aṭṭhamī; 

Pāṭihāriyapakkhañca, aṭṭhaṅgasusamāgataṃ. 

734 . 

‘‘Uposathaṃ upavasissaṃ, sadā sīlesu saṃvutā; 

Na ca dāne pamajjissaṃ, sāmaṃ diṭṭhamidaṃ mayā’’ti. 

735 . 

Iccevaṃ vippalapantiṃ, phandamānaṃ tato tato; 

Khipiṃsu niraye ghore, uddhaṃpādaṃ avaṃsiraṃ. 

736 . 

‘‘Ahaṃ pure maccharinī ahosiṃ, paribhāsikā samaṇabrāhmaṇānaṃ; 

Vitathena ca sāmikaṃ vañcayitvā, paccāmahaṃ niraye ghorarūpe’’ti. 

Revatīpetavatthu catutthaṃ. 

5. Ucchupetavatthu 

737 . 

‘‘Idaṃ mama ucchuvanaṃ mahantaṃ, nibbattati puññaphalaṃ anappakaṃ; 

Taṃ dāni me na paribhogameti, ācikkha bhante kissa ayaṃ vipāko. 

738 . 

‘‘Haññāmi khajjāmi ca vāyamāmi, parisakkāmi paribhuñjituṃ kiñci; 

Svāhaṃ chinnathāmo kapaṇo lālapāmi, kissa kammassa ayaṃ vipāko. 

739 . 

‘‘Vighāto cāhaṃ paripatāmi chamāyaṃ, parivattāmi vāricarova ghamme; 

Rudato ca me assukā niggalanti, ācikkha bhante kissa ayaṃ vipāko. 

740 . 

‘‘Chāto kilanto ca pipāsito ca, santassito sātasukhaṃ na vinde; 

Pucchāmi taṃ etamatthaṃ bhadante, kathaṃ nu ucchuparibhogaṃ labheyya’’nti. 

741 . 

‘‘Pure tuvaṃ kammamakāsi attanā, manussabhūto purimāya jātiyā; 

Ahañca taṃ etamatthaṃ vadāmi, sutvāna tvaṃ etamatthaṃ vijāna. 

742 . 

‘‘Ucchuṃ tuvaṃ khādamāno payāto, puriso ca te piṭṭhito anvagacchi; 

So ca taṃ paccāsanto kathesi, tassa tuvaṃ na kiñci ālapittha. 

743 . 

‘‘So ca taṃ abhaṇantaṃ ayāci, ‘dehayya ucchu’nti ca taṃ avoca; 

Tassa tuvaṃ piṭṭhito ucchuṃ adāsi, tassetaṃ kammassa ayaṃ vipāko. 

744 . 

‘‘Iṅgha tvaṃ gantvāna piṭṭhito gaṇheyyāsi , gahetvāna taṃ khādassu yāvadatthaṃ; 

Teneva tvaṃ attamano bhavissasi, haṭṭho cudaggo ca pamodito cā’’ti. 

745 . 

Gantvāna so piṭṭhito aggahesi, gahetvāna taṃ khādi yāvadatthaṃ; 

Teneva so attamano ahosi, haṭṭho cudaggo ca pamodito cāti. 

Ucchupetavatthu pañcamaṃ. 

6. Kumārapetavatthu 

746 . 

‘‘Sāvatthi nāma nagaraṃ, himavantassa passato; 

Tattha āsuṃ dve kumārā, rājaputtāti me sutaṃ. 

747 . 

‘‘Sammattā rajanīyesu, kāmassādābhinandino; 

Paccuppannasukhe giddhā, na te passiṃsunāgataṃ. 

748 . 

‘‘Te cutā ca manussattā, paralokaṃ ito gatā; 

Tedha ghosentyadissantā, pubbe dukkaṭamattano. 

749 . 

‘‘‘Bahūsu vata santesu, deyyadhamme upaṭṭhite; 

Nāsakkhimhā ca attānaṃ, parittaṃ kātuṃ sukhāvahaṃ. 

750 . 

‘‘‘Kiṃ tato pāpakaṃ assa, yaṃ no rājakulā cutā; 

Upapannā pettivisayaṃ, khuppipāsasamappitā . 

751 . 

‘‘Sāmino idha hutvāna, honti asāmino tahiṃ; 

Bhamanti khuppipāsāya, manussā unnatonatā. 

752 . 

‘‘Etamādīnavaṃ ñatvā, issaramadasambhavaṃ; 

Pahāya issaramadaṃ, bhave saggagato naro; 

Kāyassa bhedā sappañño, saggaṃ so upapajjatī’’ti. 

Kumārapetavatthu chaṭṭhaṃ. 

7. Rājaputtapetavatthu 

753 . 

Pubbe katānaṃ kammānaṃ, vipāko mathaye manaṃ; 

Rūpe sadde rase gandhe, phoṭṭhabbe ca manorame. 

754 . 

Naccaṃ gītaṃ ratiṃ khiḍḍaṃ, anubhutvā anappakaṃ; 

Uyyāne paricaritvā, pavisanto giribbajaṃ. 

755 . 

Isiṃ sunetta maddakkhi, attadantaṃ samāhitaṃ; 

Appicchaṃ hirisampannaṃ, uñche pattagate rataṃ. 

756 . 

Hatthikkhandhato oruyha, laddhā bhanteti cābravi; 

Tassa pattaṃ gahetvāna, uccaṃ paggayha khattiyo. 

757 . 

Thaṇḍile pattaṃ bhinditvā, hasamāno apakkami; 

‘‘Rañño kitavassāhaṃ putto, kiṃ maṃ bhikkhu karissasi’’. 

758 . 

Tassa kammassa pharusassa, vipāko kaṭuko ahu; 

Yaṃ rājaputto vedesi, nirayamhi samappito. 

759 . 

Chaḷeva caturāsīti, vassāni navutāni ca; 

Bhusaṃ dukkhaṃ nigacchittho, niraye katakibbiso. 

760 . 

Uttānopi ca paccittha, nikujjo vāmadakkhiṇo; 

Uddhaṃpādo ṭhito ceva, ciraṃ bālo apaccatha. 

761 . 

Bahūni vassasahassāni, pūgāni nahutāni ca; 

Bhusaṃ dukkhaṃ nigacchittho, niraye katakibbiso. 

762 . 

Etādisaṃ kho kaṭukaṃ, appaduṭṭhappadosinaṃ; 

Paccanti pāpakammantā, isimāsajja subbataṃ. 

763 . 

So tattha bahuvassāni, vedayitvā bahuṃ dukhaṃ; 

Khuppipāsahato nāma , peto āsi tato cuto. 

764 . 

Etamādīnavaṃ ñatvā , issaramadasambhavaṃ; 

Pahāya issaramadaṃ, nivātamanuvattaye. 

765 . 

Diṭṭheva dhamme pāsaṃso, yo buddhesu sagāravo; 

Kāyassa bhedā sappañño, saggaṃ so upapajjatīti. 

Rājaputtapetavatthu sattamaṃ. 

8. Gūthakhādakapetavatthu 

766 . 

‘‘Gūthakūpato uggantvā, ko nu dīno patiṭṭhasi ; 

Nissaṃsayaṃ pāpakammanto, kiṃ nu saddahase tuva’’nti. 

767 . 

‘‘Ahaṃ bhadante petomhi, duggato yamalokiko; 

Pāpakammaṃ karitvāna, petalokaṃ ito gato’’. 

768 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, idaṃ dukkhaṃ nigacchasī’’ti. 

769 . 

‘‘Ahu āvāsiko mayhaṃ, issukī kulamaccharī; 

Ajjhosito mayhaṃ ghare, kadariyo paribhāsako. 

770 . 

‘‘Tassāhaṃ vacanaṃ sutvā, bhikkhavo paribhāsisaṃ; 

Tassa kammavipākena, petalokaṃ ito gato’’ti. 

771 . 

‘‘Amitto mittavaṇṇena, yo te āsi kulūpako; 

Kāyassa bhedā duppañño, kiṃ nu pecca gatiṃ gato’’ti. 

772 . 

‘‘Tassevāhaṃ pāpakammassa, sīse tiṭṭhāmi matthake; 

So ca paravisayaṃ patto, mameva paricārako. 

773 . 

‘‘Yaṃ bhadante hadantaññe, etaṃ me hoti bhojanaṃ; 

Ahañca kho yaṃ hadāmi, etaṃ so upajīvatī’’ti. 

Gūthakhādakapetavatthu aṭṭhamaṃ. 

9. Gūthakhādakapetivatthu 

774 . 

‘‘Gūthakūpato uggantvā, kā nu dīnā patiṭṭhasi; 

Nissaṃsayaṃ pāpakammantā, kiṃ nu saddahase tuva’’nti. 

775 . 

‘‘Ahaṃ bhadante petīmhi, duggatā yamalokikā; 

Pāpakammaṃ karitvāna, petalokaṃ ito gatā’’ti. 

776 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, idaṃ dukkhaṃ nigacchasī’’ti. 

777 . 

‘‘Ahu āvāsiko mayhaṃ, issukī kulamaccharī; 

Ajjhosito mayhaṃ ghare, kadariyo paribhāsako. 

778 . 

‘‘Tassāhaṃ vacanaṃ sutvā, bhikkhavo paribhāsisaṃ; 

Tassa kammavipākena, petalokaṃ ito gatā’’ti. 

779 . 

‘‘Amitto mittavaṇṇena, yo te āsi kulūpako; 

Kāyassa bhedā duppañño, kiṃ nu pecca gatiṃ gato’’ti. 

780 . 

‘‘Tassevāhaṃ pāpakammassa, sīse tiṭṭhāmi matthake; 

So ca paravisayaṃ patto, mameva paricārako. 

781 . 

‘‘Yaṃ bhadante hadantaññe, etaṃ me hoti bhojanaṃ; 

Ahañca kho yaṃ hadāmi, etaṃ so upajīvatī’’ti. 

Gūthakhādakapetivatthu navamaṃ. 

10. Gaṇapetavatthu 

782 . 

‘‘Naggā dubbaṇṇarūpāttha, kisā dhamanisanthatā; 

Upphāsulikā kisikā, ke nu tumhettha mārisā’’ti. 

783 . 

‘‘Mayaṃ bhadante petāmhā, duggatā yamalokikā; 

Pāpakammaṃ karitvāna, petalokaṃ ito gatā’’ti. 

784 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, petalokaṃ ito gatā’’ti. 

785 . 

‘‘Anāvaṭesu titthesu, vicinimhaddhamāsakaṃ; 

Santesu deyyadhammesu, dīpaṃ nākamha attano. 

786 . 

‘‘Nadiṃ upema tasitā, rittakā parivattati; 

Chāyaṃ upema uṇhesu, ātapo parivattati. 

787 . 

‘‘Aggivaṇṇo ca no vāto, ḍahanto upavāyati; 

Etañca bhante arahāma, aññañca pāpakaṃ tato. 

788 . 

‘‘Api yojanāni gacchāma, chātā āhāragedhino; 

Aladdhāva nivattāma, aho no appapuññatā. 

789 . 

‘‘Chātā pamucchitā bhantā, bhūmiyaṃ paṭisumbhitā; 

Uttānā paṭikirāma, avakujjā patāmase. 

790 . 

‘‘Te ca tattheva patitā , bhūmiyaṃ paṭisumbhitā; 

Uraṃ sīsañca ghaṭṭema, aho no appapuññatā. 

791 . 

‘‘Etañca bhante arahāma, aññañca pāpakaṃ tato; 

Santesu deyyadhammesu, dīpaṃ nākamha attano. 

792 . 

‘‘Te hi nūna ito gantvā, yoniṃ laddhāna mānusiṃ; 

Vadaññū sīlasampannā, kāhāma kusalaṃ bahu’’nti. 

Gaṇapetavatthu dasamaṃ. 

11. Pāṭaliputtapetavatthu 

793 . 

‘‘Diṭṭhā tayā nirayā tiracchānayoni, 

Petā asurā athavāpi mānusā devā; Sayamaddasa kammavipākamattano, 

Nessāmi taṃ pāṭaliputtamakkhataṃ; Tattha gantvā kusalaṃ karohi kammaṃ’’. 

794 . 

‘‘Atthakāmosi me yakkha, hitakāmosi devate; 

Karomi tuyhaṃ vacanaṃ, tvaṃsi ācariyo mama. 

795 . 

‘‘Diṭṭhā mayā nirayā tiracchānayoni, petā asurā athavāpi mānusā devā; 

Sayamaddasaṃ kammavipākamattano, kāhāmi puññāni anappakānī’’ti. 

Pāṭaliputtapetavatthu ekādasamaṃ. 

12. Ambavanapetavatthu 

796 . 

‘‘Ayañca te pokkharaṇī surammā, samā sutitthā ca mahodakā ca; 

Supupphitā bhamaragaṇānukiṇṇā, kathaṃ tayā laddhā ayaṃ manuññā. 

797 . 

‘‘Idañca te ambavanaṃ surammaṃ, sabbotukaṃ dhārayate phalāni; 

Supupphitaṃ bhamaragaṇānukiṇṇaṃ, kathaṃ tayā laddhamidaṃ vimānaṃ’’. 

798 . 

‘‘Ambapakkaṃ dakaṃ yāgu, sītacchāyā manoramā; 

Dhītāya dinnadānena, tena me idha labbhati’’. 

799 . 

‘‘Sandiṭṭhikaṃ kammaṃ evaṃ passatha, dānassa damassa saṃyamassa vipākaṃ; 

Dāsī ahaṃ ayyakulesu hutvā, suṇisā homi agārassa issarā’’ti. 

Ambavanapetavatthu dvādasamaṃ. 

13. Akkharukkhapetavatthu 

800 . 

‘‘Yaṃ dadāti na taṃ hoti, detheva dānaṃ datvā ubhayaṃ tarati; 

Ubhayaṃ tena dānena gacchati, jāgaratha māpamajjathā’’ti. 

Akkharukkhapetavatthu terasamaṃ. 

14. Bhogasaṃharapetavatthu 

801 . 

‘‘Mayaṃ bhoge saṃharimha, samena visamena ca; 

Te aññe paribhuñjanti, mayaṃ dukkhassa bhāginī’’ti. 

Bhogasaṃharapetavatthu cuddasamaṃ. 

15. Seṭṭhiputtapetavatthu 

802 . 

‘‘Saṭṭhivassasahassāni, paripuṇṇāni sabbaso; 

Niraye paccamānānaṃ, kadā anto bhavissati’’. 

803 . 

‘‘Natthi anto kuto anto, na anto paṭidissati; 

Tathā hi pakataṃ pāpaṃ, tuyhaṃ mayhañca mārisā . 

804 . 

‘‘Dujjīvitamajīvamha , ye sante na dadamhase; 

Santesu deyyadhammesu, dīpaṃ nākamha attano. 

805 . 

‘‘Sohaṃ nūna ito gantvā, yoniṃ laddhāna mānusiṃ; 

Vadaññū sīlasampanno, kāhāmi kusalaṃ bahu’’nti. 

Seṭṭhiputtapetavatthu pannarasamaṃ. 

16. Saṭṭhikūṭapetavatthu 

806 . 

‘‘Kiṃ nu ummattarūpova, migo bhantova dhāvasi; 

Nissaṃsayaṃ pāpakammanto , kiṃ nu saddāyase tuva’’nti. 

807 . 

‘‘Ahaṃ bhadante petomhi, duggato yamalokiko; 

Pāpakammaṃ karitvāna, petalokaṃ ito gato. 

808 . 

‘‘Saṭṭhi kūṭasahassāni, paripuṇṇāni sabbaso; 

Sīse mayhaṃ nipatanti, te bhindanti ca matthaka’’nti. 

809 . 

‘‘Kiṃ nu kāyena vācāya, manasā dukkaṭaṃ kataṃ; 

Kissa kammavipākena, idaṃ dukkhaṃ nigacchasi. 

810 . 

‘‘Saṭṭhi kūṭasahassāni, paripuṇṇāni sabbaso; 

Sīse tuyhaṃ nipatanti, te bhindanti ca matthaka’’nti. 

811 . 

‘‘Athaddasāsiṃ sambuddhaṃ, sunettaṃ bhāvitindriyaṃ; 

Nisinnaṃ rukkhamūlasmiṃ, jhāyantaṃ akutobhayaṃ. 

812 . 

‘‘Sālittakappahārena, bhindissaṃ tassa matthakaṃ; 

Tassa kammavipākena, idaṃ dukkhaṃ nigacchisaṃ. 

813 . 

‘‘Saṭṭhi kūṭasahassāni, paripuṇṇāni sabbaso; 

Sīse mayhaṃ nipatanti, te bhindanti ca matthaka’’nti. 

814 . 

‘‘Dhammena te kāpurisa, saṭṭhikūṭasahassāni, paripuṇṇāni sabbaso; 

Sīse tuyhaṃ nipatanti, te bhindanti ca matthaka’’nti. 

Saṭṭhikūṭapetavatthu soḷasamaṃ. 

Mahāvaggo catuttho niṭṭhito. 

Tassuddānaṃ – 

Ambasakkaro serīsako, piṅgalo revati ucchu; 

Dve kumārā duve gūthā, gaṇapāṭaliambavanaṃ. 

Akkharukkhabhogasaṃharā, seṭṭhiputtasaṭṭhikūṭā; 

Iti soḷasavatthūni, vaggo tena pavuccati. 

Atha vagguddānaṃ – 

Urago uparivaggo, cūḷamahāti catudhā; 

Vatthūni ekapaññāsaṃ, catudhā bhāṇavārato. 

Petavatthupāḷi niṭṭhitā. 


