 

Namo tassa bhagavato arahato sammāsambuddhassa 

Khuddakanikāye 

Therāpadānapāḷi 

(Paṭhamo bhāgo) 

1. Buddhavaggo 

1. Buddhaapadānaṃ 

1 . 

Tathāgataṃ jetavane vasantaṃ, apucchi vedehamunī nataṅgo; 

‘‘Sabbaññubuddhā kira nāma honti, bhavanti te hetubhi kehi vīra’’. 

2 . 

Tadāha sabbaññuvaro mahesī, ānandabhaddaṃ madhurassarena; 

‘‘Ye pubbabuddhesu katādhikārā, aladdhamokkhā jinasāsanesu. 

3 . 

‘‘Teneva sambodhimukhena dhīrā, ajjhāsayenāpi mahābalena; 

Paññāya tejena sutikkhapaññā, sabbaññubhāvaṃ anupāpuṇanti. 

4 . 

‘‘Ahampi pubbabuddhesu, buddhattamabhipatthayiṃ, 

Manasāyeva hutvāna, dhammarājā asaṅkhiyā. 

5 . 

‘‘Atha buddhāpadānāni, suṇātha suddhamānasā; 

Tiṃsapāramisampuṇṇā, dhammarājā asaṅkhiyā. 

6 . 

‘‘Sambodhiṃ buddhaseṭṭhānaṃ, sasaṅghe lokanāyake; 

Dasaṅgulī namassitvā, sirasā abhivādayiṃ . 

7 . 

‘‘Yāvatā buddhakhettesu, ratanā vijjantisaṅkhiyā; 

Ākāsaṭṭhā ca bhūmaṭṭhā , manasā sabbamāhariṃ. 

8 . 

‘‘Tattha rūpiyabhūmiyaṃ, pāsādaṃ māpayiṃ ahaṃ; 

Nekabhummaṃ ratanamayaṃ, ubbiddhaṃ nabhamuggataṃ. 

9 . 

‘‘Vicittathambhaṃ sukataṃ, suvibhattaṃ mahārahaṃ; 

Kanakamayasaṅghāṭaṃ, kontacchattehi maṇḍitaṃ. 

10 . 

‘‘Paṭhamā veḷuriyā bhūmi, vimalabbhasamā subhā; 

Naḷinajalajākiṇṇā, varakañcanabhūmiyā. 

11 . 

‘‘Pavāḷaṃsā pavāḷavaṇṇā, kāci lohitakā subhā; 

Indagopakavaṇṇābhā, bhūmi obhāsatī disā. 

12 . 

‘‘Suvibhattā gharamukhā, niyyūhā sīhapañjarā; 

Caturo vedikā jālā, gandhāveḷā manoramā. 

13 . 

‘‘Nīlā pītā lohitakā, odātā suddhakāḷakā; 

Kūṭāgāravarūpetā, sattaratanabhūsitā. 

14 . 

‘‘Olokamayā padumā, vāḷavihaṅgasobhitā; 

Nakkhattatārakākiṇṇā, candasūrehi maṇḍitā. 

15 . 

‘‘Hemajālena sañchannā, soṇṇakiṅkiṇikāyutā; 

Vātavegena kūjanti, soṇṇamālā manoramā. 

16 . 

‘‘Mañjeṭṭhakaṃ lohitakaṃ, pītakaṃ haripiñjaraṃ; 

Nānāraṅgehi sampītaṃ , ussitaddhajamālinī . 

17 . 

‘‘Na naṃ bahūnekasatā, phalikā rajatāmayā; 

Maṇimayā lohitaṅgā, masāragallamayā tathā; 

Nānāsayanavicittā, saṇhakāsikasanthatā. 

18 . 

‘‘Kampalā dukūlā cīnā, paṭṭuṇṇā paṇḍupāvurā; 

Vividhattharaṇaṃ sabbaṃ, manasā paññapesahaṃ. 

19 . 

‘‘Tāsu tāsveva bhūmīsu, ratanakūṭalaṅkataṃ; 

Maṇiverocanā ukkā, dhārayantā sutiṭṭhare. 

20 . 

‘‘Sobhanti esikā thambhā, subhā kañcanatoraṇā; 

Jambonadā sāramayā, atho rajatamayāpi ca. 

21 . 

‘‘Nekā sandhī suvibhattā, kavāṭaggaḷacittitā; 

Ubhato puṇṇaghaṭānekā, padumuppalasaṃyutā. 

22 . 

‘‘Atīte sabbabuddhe ca, sasaṅghe lokanāyake; 

Pakativaṇṇarūpena, nimminitvā sasāvake. 

23 . 

‘‘Tena dvārena pavisitvā, sabbe buddhā sasāvakā; 

Sabbasoṇṇamaye pīṭhe, nisinnā ariyamaṇḍalā. 

24 . 

‘‘Ye ca etarahi atthi, buddhā loke anuttarā; 

Atīte vattamānā ca, bhavanaṃ sabbe samāhariṃ. 

25 . 

‘‘Paccekabuddhenekasate, sayambhū aparājite; 

Atīte vattamāne ca, bhavanaṃ sabbe samāhariṃ. 

26 . 

‘‘Kapparukkhā bahū atthi, ye dibbā ye ca mānusā; 

Sabbaṃ dussaṃ samāhantā, acchādemi ticīvaraṃ. 

27 . 

‘‘Khajjaṃ bhojjaṃ sāyanīyaṃ, sampannaṃ pānabhojanaṃ; 

Maṇimaye subhe patte, saṃpūretvā adāsahaṃ. 

28 . 

‘‘Dibbavatthasamā hutvā, maṭṭhā cīvarasaṃyutā; 

Madhurā sakkharā ceva, telā ca madhuphāṇitā. 

29 . 

‘‘Tappitā paramannena, sabbe te ariyamaṇḍalā; 

Ratanagabbhaṃ pavisitvā, kesarīva guhāsayā. 

30 . 

‘‘Mahārahamhi sayane, sīhaseyyamakappayuṃ; 

Sampajānā samuṭṭhāya, sayane pallaṅkamābhujuṃ. 

31 . 

‘‘Gocaraṃ sabbabuddhānaṃ, jhānaratisamappitā; 

Aññe dhammāni desenti, aññe kīḷanti iddhiyā. 

32 . 

‘‘Aññe abhiññā appenti, abhiññā vasibhāvitā; 

Vikubbanā vikubbanti, aññenekasahassiyo. 

33 . 

‘‘Buddhāpi buddhe pucchanti, visayaṃ sabbaññumālayaṃ; 

Gambhīraṃ nipuṇaṃ ṭhānaṃ, paññāya vinibujjhare. 

34 . 

‘‘Sāvakā buddhe pucchanti, buddhā pucchanti sāvake; 

Aññamaññañca pucchitvā , aññoññaṃ byākaronti te. 

35 . 

‘‘Buddhā paccekabuddhā ca, sāvakā paricārakā; 

Evaṃ sakāya ratiyā, pāsādebhiramanti te. 

36 . 

‘‘Chattā tiṭṭhantu ratanā, kañcanāveḷapantikā; 

Muttājālaparikkhittā, sabbe dhārentu matthake. 

37 . 

‘‘Bhavantu ceḷavitānā, soṇṇatārakacittitā; 

Vicittamalyavitatā, sabbe dhārentu matthake. 

38 . 

‘‘Vitatā malyadāmehi, gandhadāmehi sobhitā; 

Dussadāmaparikiṇṇā, ratanadāmabhūsitā. 

39 . 

‘‘Pupphābhikiṇṇā sucittā, surabhigandhabhūsitā; 

Gandhapañcaṅgulikatā , hemacchadanachāditā. 

40 . 

‘‘Catuddisā pokkharañño, padumuppalasanthatā; 

Sovaṇṇarūpā khāyantu, padmaṃreṇurajuggatā. 

41 . 

‘‘Pupphantu pādapā sabbe, pāsādassa samantato; 

Sayañca pupphā muñcitvā, gantvā bhavanamokiruṃ. 

42 . 

‘‘Sikhino tattha naccantu, dibbahaṃsā pakūjare; 

Karavīkā ca gāyantu, dijasaṅghā samantato. 

43 . 

‘‘Bheriyo sabbā vajjantu, vīṇā sabbā rasantu tā; 

Sabbā saṅgīti vattantu, pāsādassa samantato. 

44 . 

‘‘Yāvatā buddhakhettamhi, cakkavāḷe tato pare; 

Mahantā jotisampannā, acchinnā ratanāmayā. 

45 . 

‘‘Tiṭṭhantu soṇṇapallaṅkā, dīparukkhā jalantu te; 

Bhavantu ekapajjotā, dasasahassiparamparā. 

46 . 

‘‘Gaṇikā lāsikā ceva, naccantu accharāgaṇā; 

Nānāraṅgā padissantu, pāsādassa samantato. 

47 . 

‘‘Dumagge pabbatagge vā, sinerugirimuddhani; 

Ussāpemi dhajaṃ sabbaṃ, vicittaṃ pañcavaṇṇikaṃ. 

48 . 

‘‘Narā nāgā ca gandhabbā, sabbe devā upentu te; 

Namassantā pañjalikā, pāsādaṃ parivārayuṃ. 

49 . 

‘‘Yaṃ kiñci kusalaṃ kammaṃ, kattabbaṃ kiriyaṃ mama; 

Kāyena vācā manasā, tidase sukataṃ kataṃ. 

50 . 

‘‘Ye sattā saññino atthi, ye ca sattā asaññino; 

Kataṃ puññaphalaṃ mayhaṃ, sabbe bhāgī bhavantu te. 

51 . 

‘‘Yesaṃ kataṃ suviditaṃ, dinnaṃ puññaphalaṃ mayā; 

Ye ca tattha na jānanti, devā gantvā nivedayuṃ. 

52 . 

‘‘Sabbalokamhi ye sattā, jīvantāhārahetukā; 

Manuññaṃ bhojanaṃ sabbaṃ , labhantu mama cetasā. 

53 . 

‘‘Manasā dānaṃ mayā dinnaṃ, manasā pasādamāvahiṃ; 

Pūjitā sabbasambuddhā, paccekā jinasāvakā. 

54 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

55 . 

‘‘Duve bhave pajānāmi, devatte atha mānuse; 

Aññaṃ gatiṃ na jānāmi, manasā patthanāphalaṃ. 

56 . 

‘‘Devānaṃ adhiko homi, bhavāmi manujādhipo; 

Rūpalakkhaṇasampanno, paññāya asamo bhave. 

57 . 

‘‘Bhojanaṃ vividhaṃ seṭṭhaṃ, ratanañca anappakaṃ; 

Vividhāni ca vatthāni, nabhā khippaṃ upenti maṃ. 

58 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, dibbā bhakkhā upenti maṃ. 

59 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, ratanā sabbe upenti maṃ. 

60 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, sabbe gandhā upenti maṃ. 

61 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, sabbe yānā upenti maṃ. 

62 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, sabbe mālā upenti maṃ. 

63 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, alaṅkārā upenti maṃ. 

64 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, sabbā kaññā upenti maṃ. 

65 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, madhusakkharā upenti maṃ. 

66 . 

‘‘Pathabyā pabbate ceva, ākāse udake vane; 

Yaṃ yaṃ hatthaṃ pasāremi, sabbe khajjā upenti maṃ. 

67 . 

‘‘Adhane addhika jane, yācake ca pathāvino; 

Dadāmihaṃ dānavaraṃ, sambodhivarapattiyā. 

68 . 

‘‘Nādento pabbataṃ selaṃ, gajjento bahalaṃ giriṃ; 

Sadevakaṃ hāsayanto, buddho loke bhavāmahaṃ. 

69 . 

‘‘Disā dasavidhā loke, yāyato natthi antakaṃ; 

Tasmiñca disābhāgamhi, buddhakhettā asaṅkhiyā. 

70 . 

‘‘Pabhā pakittitā mayhaṃ, yamakā raṃsivāhanā; 

Etthantare raṃsijālaṃ, āloko vipulo bhave. 

71 . 

‘‘Ettake lokadhātumhi, sabbe passantu maṃ janā; 

Sabbe maṃ anuvattantu, yāva brahmanivesanaṃ . 

72 . 

‘‘Visiṭṭhamadhunādena, amatabherimāhaniṃ; 

Etthantare janā sabbe, suṇantu madhuraṃ giraṃ. 

73 . 

‘‘Dhammameghena vassante, sabbe hontu anāsavā; 

Yettha pacchimakā sattā, sotāpannā bhavantu te. 

74 . 

‘‘Datvā dātabbakaṃ dānaṃ, sīlaṃ pūretvā asesato; 

Nekkhammapāramiṃ gantvā, patto sambodhimuttamaṃ. 

75 . 

‘‘Paṇḍite paripucchitvā, katvā vīriyamuttamaṃ; 

Khantiyā pāramiṃ gantvā, patto sambodhimuttamaṃ. 

76 . 

‘‘Katvā daḷhamadhiṭṭhānaṃ, saccapārami pūriya; 

Mettāya pāramiṃ gantvā, patto sambodhimuttamaṃ. 

77 . 

‘‘Lābhālābhe sukhe dukkhe, sammāne cāvamānane ; 

Sabbattha samako hutvā, patto sambodhimuttamaṃ. 

78 . 

‘‘Kosajjaṃ bhayato disvā, vīriyaṃ cāpi khemato; 

Āraddhavīriyā hotha, esā buddhānusāsanī. 

79 . 

‘‘Vivādaṃ bhayato disvā, avivādañca khemato; 

Samaggā sakhilā hotha, esā buddhānusāsanī. 

80 . 

‘‘Pamādaṃ bhayato disvā, appamādañca khemato; 

Bhāvethaṭṭhaṅgikaṃ maggaṃ, esā buddhānusāsanī. 

81 . 

‘‘Samāgatā bahū buddhā, arahantā ca sabbaso; 

Sambuddhe arahante ca, vandamānā namassatha. 

82 . 

‘‘Evaṃ acintiyā buddhā, buddhadhammā acintiyā; 

Acintiye pasannānaṃ, vipāko hoti acintiyo’’’. 

Itthaṃ sudaṃ bhagavā attano buddhacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti. 

Buddhāpadānaṃ samattaṃ. 

2. Paccekabuddhaapadānaṃ 

Atha paccekabuddhāpadānaṃ suṇātha – 

83 . 

‘‘Tathāgataṃ jetavane vasantaṃ, apucchi vedehamunī nataṅgo; 

‘Paccekabuddhā kira nāma honti, bhavanti te hetubhi kehi vīra’ . 

84 . 

‘‘Tadāha sabbaññuvaro mahesī, ānandabhaddaṃ madhurassarena; 

‘Ye pubbabuddhesu katādhikārā, aladdhamokkhā jinasāsanesu. 

85 . 

‘‘‘Teneva saṃvegamukhena dhīrā, vināpi buddhehi sutikkhapaññā; 

Ārammaṇenāpi parittakena, paccekabodhiṃ anupāpuṇanti. 

86 . 

‘‘‘Sabbamhi lokamhi mamaṃ ṭhapetvā, paccekabuddhehi samova natthi; 

Tesaṃ imaṃ vaṇṇapadesamattaṃ, vakkhāmahaṃ sādhu mahāmunīnaṃ. 

87 . 

‘‘‘Sayameva buddhānaṃ mahāisīnaṃ, sādhūni vākyāni madhūva khuddaṃ; 

Anuttaraṃ bhesajaṃ patthayantā, suṇātha sabbesu pasannacittā. 

88 . 

‘‘‘Paccekabuddhānaṃ samāgatānaṃ, paramparaṃ byākaraṇāni yāni; 

Ādīnavo yañca virāgavatthuṃ, yathā ca bodhiṃ anupāpuṇiṃsu. 

89 . 

‘‘‘Sarāgavatthūsu virāgasaññī, rattamhi lokamhi virattacittā; 

Hitvā papañce jitaphanditāni , tatheva bodhiṃ anupāpuṇiṃsu. 

90 . 

‘‘‘Sabbesu bhūtesu nidhāya daṇḍaṃ, aviheṭhayaṃ aññatarampi tesaṃ; 

Mettena cittena hitānukampī, eko care khaggavisāṇakappo. 

91 . 

‘‘‘Sabbesu bhūtesu nidhāya daṇḍaṃ, aviheṭhayaṃ aññatarampi tesaṃ; 

Na puttamiccheyya kuto sahāyaṃ, eko care khaggavisāṇakappo. 

92 . 

‘‘‘Saṃsaggajātassa bhavanti snehā, snehanvayaṃ dukkhamidaṃ pahoti; 

Ādīnavaṃ snehajaṃ pekkhamāno, eko care khaggavisāṇakappo. 

93 . 

‘‘‘Mitte suhajje anukampamāno, hāpeti atthaṃ paṭibaddhacitto; 

Etaṃ bhayaṃ santhave pekkhamāno, eko care khaggavisāṇakappo. 

94 . 

‘‘‘Vaṃso visālova yathā visatto, puttesu dāresu ca yā apekkhā; 

Vaṃse kaḷīrova asajjamāno, eko care khaggavisāṇakappo. 

95 . 

‘‘‘Migo araññamhi yathā abaddho, yenicchakaṃ gacchati gocarāya; 

Viññū naro seritaṃ pekkhamāno, eko care khaggavisāṇakappo. 

96 . 

‘‘‘Āmantanā hoti sahāyamajjhe, vāse ca ṭhāne gamane cārikāya; 

Anabhijjhitaṃ seritaṃ pekkhamāno, eko care khaggavisāṇakappo. 

97 . 

‘‘‘Khiḍḍā ratī hoti sahāyamajjhe, puttesu pemaṃ vipulañca hoti; 

Piyavippayogaṃ vijigucchamāno, eko care khaggavisāṇakappo. 

98 . 

‘‘‘Cātuddiso appaṭigho ca hoti, santussamāno itarītarena; 

Parissayānaṃ sahitā achambhī, eko care khaggavisāṇakappo. 

99 . 

‘‘‘Dussaṅgahā pabbajitāpi eke, atho gahaṭṭhā gharamāvasantā; 

Appossukko paraputtesu hutvā, eko care khaggavisāṇakappo. 

100 . 

‘‘‘Oropayitvā gihibyañjanāni, sañchinnapatto yathā koviḷāro; 

Chetvāna vīro gihibandhanāni, eko care khaggavisāṇakappo. 

101 . 

‘‘‘Sace labhetha nipakaṃ sahāyaṃ, saddhiṃ caraṃ sādhuvihāridhīraṃ; 

Abhibhuyya sabbāni parissayāni, careyya tenattamano satīmā. 

102 . 

‘‘‘No ce labhetha nipakaṃ sahāyaṃ, saddhiṃ caraṃ sādhuvihāridhīraṃ; 

Rājāva raṭṭhaṃ vijitaṃ pahāya, eko care mātaṅgaraññeva nāgo. 

103 . 

‘‘‘Addhā pasaṃsāma sahāyasampadaṃ, seṭṭhā samā sevitabbā sahāyā; 

Ete aladdhā anavajjabhojī, eko care khaggavisāṇakappo. 

104 . 

‘‘‘Disvā suvaṇṇassa pabhassarāni, kammāraputtena suniṭṭhitāni; 

Saṅghaṭṭamānāni duve bhujasmiṃ, eko care khaggavisāṇakappo. 

105 . 

‘‘‘Evaṃ dutīyena sahā mamassa, vācābhilāpo abhisajjanā vā; 

Etaṃ bhayaṃ āyatiṃ pekkhamāno, eko care khaggavisāṇakappo. 

106 . 

‘‘‘Kāmā hi citrā madhurā manoramā, virūparūpena mathenti cittaṃ; 

Ādīnavaṃ kāmaguṇesu disvā, eko care khaggavisāṇakappo. 

107 . 

‘‘‘Ītī ca gaṇḍo ca upaddavo ca, rogo ca sallañca bhayañca metaṃ; 

Etaṃ bhayaṃ kāmaguṇesu disvā, eko care khaggavisāṇakappo. 

108 . 

‘‘‘Sītañca uṇhañca khudaṃ pipāsaṃ, vātātape ḍaṃsasarīsape ca; 

Sabbānipetāni abhibbhavitvā , eko care khaggavisāṇakappo. 

109 . 

‘‘‘Nāgova yūthāni vivajjayitvā, sañjātakhandho padumī uḷāro; 

Yathābhirantaṃ viharaṃ araññe, eko care khaggavisāṇakappo. 

110 . 

‘‘‘Aṭṭhānataṃ saṅgaṇikāratassa, yaṃ phassaye sāmayikaṃ vimuttiṃ; 

Ādiccabandhussa vaco nisamma, eko care khaggavisāṇakappo. 

111 . 

‘‘‘Diṭṭhīvisūkāni upātivatto, patto niyāmaṃ paṭiladdhamaggo; 

Uppannañāṇomhi anaññaneyyo, eko care khaggavisāṇakappo. 

112 . 

‘‘‘Nillolupo nikkuho nippipāso, nimmakkha niddhantakasāvamoho; 

Nirāsayo sabbaloke bhavitvā, eko care khaggavisāṇakappo. 

113 . 

‘‘‘Pāpaṃ sahāyaṃ parivajjayetha, anatthadassiṃ visame niviṭṭhaṃ; 

Sayaṃ na seve pasutaṃ pamattaṃ, eko care khaggavisāṇakappo. 

114 . 

‘‘‘Bahussutaṃ dhammadharaṃ bhajetha, mittaṃ uḷāraṃ paṭibhānavantaṃ; 

Aññāya atthāni vineyya kaṅkhaṃ, eko care khaggavisāṇakappo. 

115 . 

‘‘‘Khiḍḍaṃ ratiṃ kāmasukhañca loke, analaṅkaritvā anapekkhamāno; 

Vibhūsaṭṭhānā virato saccavādī, eko care khaggavisāṇakappo. 

116 . 

‘‘‘Puttañca dāraṃ pitarañca mātaraṃ, dhanāni dhaññāni ca bandhavāni; 

Hitvāna kāmāni yathodhikāni, eko care khaggavisāṇakappo. 

117 . 

‘‘‘Saṅgo eso parittamettha sokhyaṃ, appassādo dukkhamevettha bhiyyo; 

Gaḷo eso iti ñatvā matimā, eko care khaggavisāṇakappo. 

118 . 

‘‘‘Sandālayitvāna saṃyojanāni, jālaṃva bhetvā salilambucārī; 

Aggīva daḍḍhaṃ anivattamāno, eko care khaggavisāṇakappo. 

119 . 

‘‘‘Okkhittacakkhū na ca pādalolo, guttindriyo rakkhitamānasāno; 

Anavassuto apariḍayhamāno, eko care khaggavisāṇakappo. 

120 . 

‘‘‘Ohārayitvā gihibyañjanāni, sañchannapatto yathā pārichatto; 

Kāsāyavattho abhinikkhamitvā, eko care khaggavisāṇakappo. 

121 . 

‘‘‘Rasesu gedhaṃ akaraṃ alolo, anaññaposī sapadānacārī; 

Kule kule appaṭibaddhacitto, eko care khaggavisāṇakappo. 

122 . 

‘‘‘Pahāya pañcāvaraṇāni cetaso, upakkilese byapanujja sabbe; 

Anissito chejja sinehadosaṃ, eko care khaggavisāṇakappo. 

123 . 

‘‘‘Vipiṭṭhikatvāna sukhañca dukkhaṃ, pubbeva somanassadomanassaṃ; 

Laddhānupekkhaṃ samathaṃ visuddhaṃ, eko care khaggavisāṇakappo. 

124 . 

‘‘‘Āraddhavīriyo paramatthapattiyā, alīnacitto akusītavutti; 

Daḷhanikkamo thāmabalūpapanno, eko care khaggavisāṇakappo. 

125 . 

‘‘‘Paṭisallānaṃ jhānamariñcamāno, dhammesu niccaṃ anudhammacārī; 

Ādīnavaṃ sammasitā bhavesu, eko care khaggavisāṇakappo. 

126 . 

‘‘‘Taṇhakkhayaṃ patthayamappamatto, aneḷamūgo sutavā satīmā; 

Saṅkhātadhammo niyato padhānavā, eko care khaggavisāṇakappo. 

127 . 

‘‘‘Sīhova saddesu asantasanto, vātova jālamhi asajjamāno; 

Padumaṃva toyena alimpamāno, eko care khaggavisāṇakappo. 

128 . 

‘‘‘Sīho yathā dāṭhabalī pasayha, rājā migānaṃ abhibhuyya cārī; 

Sevetha pantāni senāsanāni, eko care khaggavisāṇakappo. 

129 . 

‘‘‘Mettaṃ upekkhaṃ karuṇaṃ vimuttiṃ, āsevamāno muditañca kāle; 

Sabbena lokena avirujjhamāno, eko care khaggavisāṇakappo. 

130 . 

‘‘‘Rāgañca dosañca pahāya mohaṃ, sandālayitvāna saṃyojanāni; 

Asantasaṃ jīvitasaṅkhayamhi, eko care khaggavisāṇakappo. 

131 . 

‘‘‘Bhajanti sevanti ca kāraṇatthā, nikkāraṇā dullabhā ajja mittā; 

Attatthapaññā asucīmanussā, eko care khaggavisāṇakappo. 

132 . 

‘‘‘Visuddhasīlā suvisuddhapaññā, samāhitā jāgariyānuyuttā; 

Vipassakā dhammavisesadassī, maggaṅgabojjhaṅgagate vijaññā. 

133 . 

‘‘‘Suññappaṇidhiñca tathānimittaṃ , āsevayitvā jinasāsanamhi; 

Ye sāvakattaṃ na vajanti dhīrā, bhavanti paccekajinā sayambhū. 

134 . 

‘‘‘Mahantadhammā bahudhammakāyā, cittissarā sabbadukkhoghatiṇṇā; 

Udaggacittā paramatthadassī, sīhopamā khaggavisāṇakappā. 

135 . 

‘‘‘Santindriyā santamanā samādhī, paccantasattesu patippacārā ; 

Dīpā parattha idha vijjalantā, paccekabuddhā satataṃ hitāme. 

136 . 

‘‘‘Pahīnasabbāvaraṇā janindā, lokappadīpā ghanakañcanābhā; 

Nissaṃsayaṃ lokasudakkhiṇeyyā, paccekabuddhā satatappitāme. 

137 . 

‘‘‘Paccekabuddhānaṃ subhāsitāni, caranti lokamhi sadevakamhi; 

Sutvā tathā ye na karonti bālā, caranti dukkhesu punappunaṃ te. 

138 . 

‘‘‘Paccekabuddhānaṃ subhāsitāni, madhuṃ yathā khuddamavassavantaṃ; 

Sutvā tathā ye paṭipattiyuttā, bhavanti te saccadasā sapaññā’. 

139 . 

‘‘Paccekabuddhehi jinehi bhāsitā, kathā uḷārā abhinikkhamitvā; 

Tā sakyasīhena naruttamena, pakāsitā dhammavijānanatthaṃ. 

140 . 

‘‘Lokānukampāya imāni tesaṃ, paccekabuddhāna vikubbitāni; 

Saṃvegasaṅgamativaḍḍhanatthaṃ, sayambhusīhena pakāsitānī’’ti. 

Paccekabuddhāpadānaṃ samattaṃ. 

3-1. Sāriputtattheraapadānaṃ 

Atha therāpadānaṃ suṇātha – 

141 . 

‘‘Himavantassa avidūre, lambako nāma pabbato; 

Assamo sukato mayhaṃ, paṇṇasālā sumāpitā. 

142 . 

‘‘Uttānakūlā nadikā, supatitthā manoramā; 

Susuddhapuḷinākiṇṇā, avidūre mamassamaṃ. 

143 . 

‘‘Asakkharā apabbhārā, sādu appaṭigandhikā; 

Sandatī nadikā tattha, sobhayantā mamassamaṃ. 

144 . 

‘‘Kumbhīlā makarā cettha, susumārā ca kacchapā; 

Caranti nadiyā tattha, sobhayantā mamassamaṃ. 

145 . 

‘‘Pāṭhīnā pāvusā macchā, balajā muñjarohitā; 

Vaggaḷā papatāyantā, sobhayanti mamassamaṃ. 

146 . 

‘‘Ubho kūlesu nadiyā, pupphino phalino dumā; 

Ubhato abhilambantā, sobhayanti mamassamaṃ. 

147 . 

‘‘Ambā sālā ca tilakā, pāṭalī sinduvārakā ; 

Dibbagandhā sampavanti, pupphitā mama assame. 

148 . 

‘‘Campakā saḷalā nīpā , nāgapunnāgaketakā; 

Dibbagandhā sampavanti, pupphitā mama assame. 

149 . 

‘‘Atimuttā asokā ca, bhaginīmālā ca pupphitā; 

Aṅkolā bimbijālā ca, pupphitā mama assame. 

150 . 

‘‘Ketakā kandali ceva, godhukā tiṇasūlikā; 

Dibbagandhaṃ sampavantā, sobhayanti mamassamaṃ. 

151 . 

‘‘Kaṇikārā kaṇṇikā ca, asanā ajjunā bahū; 

Dibbagandhaṃ sampavantā, sobhayanti mamassamaṃ. 

152 . 

‘‘Punnāgā giripunnāgā, koviḷārā ca pupphitā; 

Dibbagandhaṃ sampavantā, sobhayanti mamassamaṃ. 

153 . 

‘‘Uddhālakā ca kuṭajā, kadambā vakulā bahū; 

Dibbagandhaṃ sampavantā, sobhayanti mamassamaṃ. 

154 . 

‘‘Āḷakā isimuggā ca, kadalimātuluṅgiyo; 

Gandhodakena saṃvaḍḍhā, phalāni dhārayanti te. 

155 . 

‘‘Aññe pupphanti padumā, aññe jāyanti kesarī; 

Aññe opupphā padumā, pupphitā taḷāke tadā. 

156 . 

‘‘Gabbhaṃ gaṇhanti padumā, niddhāvanti mulāḷiyo; 

Siṃghāṭipattamākiṇṇā, sobhanti taḷāke tadā. 

157 . 

‘‘Nayitā ambagandhī ca, uttalī bandhujīvakā; 

Dibbagandhā sampavanti, pupphitā taḷāke tadā. 

158 . 

‘‘Pāṭhīnā pāvusā macchā, balajā muñjarohitā; 

Saṃgulā maggurā ceva, vasanti taḷāke tadā. 

159 . 

‘‘Kumbhīlā susumārā ca, tantigāhā ca rakkhasā; 

Oguhā ajagarā ca, vasanti taḷāke tadā. 

160 . 

‘‘Pārevatā ravihaṃsā, cakkavākā nadīcarā; 

Kokilā sukasāḷikā, upajīvanti taṃ saraṃ. 

161 . 

‘‘Kukkutthakā kuḷīrakā, vane pokkharasātakā; 

Dindibhā suvapotā ca, upajīvanti taṃ saraṃ. 

162 . 

‘‘Haṃsā koñcā mayūrā ca, kokilā tambacūḷakā ; 

Pampakā jīvaṃjīvā ca, upajīvanti taṃ saraṃ. 

163 . 

‘‘Kosikā poṭṭhasīsā ca, kurarā senakā bahū; 

Mahākāḷā ca sakuṇā, upajīvanti taṃ saraṃ. 

164 . 

‘‘Pasadā ca varāhā ca, camarā gaṇḍakā bahū ; 

Rohiccā sukapotā ca, upajīvanti taṃ saraṃ. 

165 . 

‘‘Sīhabyagghā ca dīpī ca, acchakokataracchakā; 

Tidhā pabhinnamātaṅgā, upajīvanti taṃ saraṃ. 

166 . 

‘‘Kinnarā vānarā ceva, athopi vanakammikā; 

Cetā ca luddakā ceva, upajīvanti taṃ saraṃ. 

167 . 

‘‘Tindukāni piyālāni, madhukā kāsumārayo ; 

Dhuvaṃ phalāni dhārenti, avidūre mamassamaṃ. 

168 . 

‘‘Kosambā saḷalā nimbā , sāduphalasamāyutā; 

Dhuvaṃ phalāni dhārenti, avidūre mamassamaṃ. 

169 . 

‘‘Harītakā āmalakā, ambajambuvibhītakā; 

Kolā bhallātakā billā, phalāni dhārayanti te. 

170 . 

‘‘Āluvā ca kaḷambā ca, biḷālītakkaḷāni ca; 

Jīvakā sutakā ceva, bahukā mama assame. 

171 . 

‘‘Assamassāvidūramhi, taḷākāsuṃ sunimmitā; 

Acchodakā sītajalā, supatitthā manoramā. 

172 . 

‘‘Padumuppalasañchannā , puṇḍarīkasamāyutā; 

Mandālakehi sañchannā, dibbagandho pavāyati. 

173 . 

‘‘Evaṃ sabbaṅgasampanne, pupphite phalite vane; 

Sukate assame ramme, viharāmi ahaṃ tadā. 

174 . 

‘‘Sīlavā vatasampanno , jhāyī jhānarato sadā; 

Pañcābhiññābalappatto, suruci nāma tāpaso. 

175 . 

‘‘Catuvīsasahassāni, sissā mayhaṃ upaṭṭhahu; 

Sabbeva brāhmaṇā ete, jātimanto yasassino. 

176 . 

‘‘Lakkhaṇe itihāse ca, sanighaṇṭusakeṭubhe; 

Padakā veyyākaraṇā, sadhamme pāramiṃ gatā. 

177 . 

‘‘Uppātesu nimittesu, lakkhaṇesu ca kovidā; 

Pathabyā bhūmantalikkhe, mama sissā susikkhitā. 

178 . 

‘‘Appicchā nipakā ete, appāhārā alolupā; 

Lābhālābhena santuṭṭhā, parivārenti maṃ sadā. 

179 . 

‘‘Jhāyī jhānaratā dhīrā, santacittā samāhitā; 

Ākiñcaññaṃ patthayantā, parivārenti maṃ sadā. 

180 . 

‘‘Abhiññāpāramippattā, pettike gocare ratā; 

Antalikkhacarā dhīrā, parivārenti maṃ sadā. 

181 . 

‘‘Saṃvutā chasu dvāresu, anejā rakkhitindriyā; 

Asaṃsaṭṭhā ca te dhīrā, mama sissā durāsadā. 

182 . 

‘‘Pallaṅkena nisajjāya, ṭhānacaṅkamanena ca; 

Vītināmenti te rattiṃ, mama sissā durāsadā. 

183 . 

‘‘Rajanīye na rajjanti, dussanīye na dussare; 

Mohanīye na muyhanti, mama sissā durāsadā. 

184 . 

‘‘Iddhiṃ vīmaṃsamānā te, vattanti niccakālikaṃ; 

Pathaviṃ te pakampenti, sārambhena durāsadā. 

185 . 

‘‘Kīḷamānā ca te sissā, kīḷanti jhānakīḷitaṃ; 

Jambuto phalamānenti, mama sissā durāsadā. 

186 . 

‘‘Aññe gacchanti goyānaṃ, aññe pubbavidehakaṃ ; 

Aññe ca uttarakuruṃ, esanāya durāsadā. 

187 . 

‘‘Purato pesenti khāriṃ, pacchato ca vajanti te; 

Catuvīsasahassehi, chāditaṃ hoti ambaraṃ. 

188 . 

‘‘Aggipākī anaggī ca, dantodukkhalikāpi ca; 

Asmena koṭṭitā keci, pavattaphalabhojanā. 

189 . 

‘‘Udakorohaṇā keci, sāyaṃ pāto sucīratā; 

Toyābhisecanakarā, mama sissā durāsadā. 

190 . 

‘‘Parūḷhakacchanakhalomā, paṅkadantā rajassirā; 

Gandhitā sīlagandhena, mama sissā durāsadā. 

191 . 

‘‘Pātova sannipatitvā, jaṭilā uggatāpanā; 

Lābhālābhaṃ pakittetvā, gacchanti ambare tadā. 

192 . 

‘‘Etesaṃ pakkamantānaṃ, mahāsaddo pavattati; 

Ajinacammasaddena, muditā honti devatā. 

193 . 

‘‘Disodisaṃ pakkamanti, antalikkhacarā isī; 

Sake balenupatthaddhā, te gacchanti yadicchakaṃ. 

194 . 

‘‘Pathavīkampakā ete, sabbeva nabhacārino; 

Uggatejā duppasahā, sāgarova akhobhiyā. 

195 . 

‘‘Ṭhānacaṅkamino keci, keci nesajjikā isī; 

Pavattabhojanā keci, mama sissā durāsadā. 

196 . 

‘‘Mettāvihārino ete, hitesī sabbapāṇinaṃ; 

Anattukkaṃsakā sabbe, na te vambhenti kassaci. 

197 . 

‘‘Sīharājāvasambhītā, gajarājāva thāmavā; 

Durāsadā byagghāriva, āgacchanti mamantike. 

198 . 

‘‘Vijjādharā devatā ca, nāgagandhabbarakkhasā; 

Kumbhaṇḍā dānavā garuḷā, upajīvanti taṃ saraṃ. 

199 . 

‘‘Te jaṭākhāribharitā, ajinuttaravāsanā; 

Antalikkhacarā sabbe, upajīvanti taṃ saraṃ. 

200 . 

‘‘Sadānucchavikā ete, aññamaññaṃ sagāravā; 

Catubbīsasahassānaṃ, khipitasaddo na vijjati. 

201 . 

‘‘Pāde pādaṃ nikkhipantā, appasaddā susaṃvutā; 

Upasaṅkamma sabbeva , sirasā vandare mamaṃ. 

202 . 

‘‘Tehi sissehi parivuto, santehi ca tapassibhi; 

Vasāmi assame tattha, jhāyī jhānarato ahaṃ. 

203 . 

‘‘Isīnaṃ sīlagandhena, pupphagandhena cūbhayaṃ; 

Phalīnaṃ phalagandhena, gandhito hoti assamo. 

204 . 

‘‘Rattindivaṃ na jānāmi, arati me na vijjati; 

Sake sisse ovadanto, bhiyyo hāsaṃ labhāmahaṃ. 

205 . 

‘‘Pupphānaṃ pupphamānānaṃ, phalānañca vipaccataṃ; 

Dibbagandhā pavāyanti, sobhayantā mamassamaṃ. 

206 . 

‘‘Samādhimhā vuṭṭhahitvā, ātāpī nipako ahaṃ; 

Khāribhāraṃ gahetvāna, vanaṃ ajjhogahiṃ ahaṃ. 

207 . 

‘‘Uppāte supine cāpi, lakkhaṇesu susikkhito; 

Pavattamānaṃ mantapadaṃ, dhārayāmi ahaṃ tadā. 

208 . 

‘‘Anomadassī bhagavā, lokajeṭṭho narāsabho; 

Vivekakāmo sambuddho, himavantamupāgami. 

209 . 

‘‘Ajjhogāhetvā himavantaṃ, aggo kāruṇiko muni; 

Pallaṅkaṃ ābhujitvāna, nisīdi purisuttamo. 

210 . 

‘‘Tamaddasāhaṃ sambuddhaṃ, sappabhāsaṃ manoramaṃ; 

Indīvaraṃva jalitaṃ, ādittaṃva hutāsanaṃ. 

211 . 

‘‘Jalantaṃ dīparukkhaṃva, vijjutaṃ gagaṇe yathā; 

Suphullaṃ sālarājaṃva, addasaṃ lokanāyakaṃ. 

212 . 

‘‘Ayaṃ nāgo mahāvīro, dukkhassantakaro muni; 

Imaṃ dassanamāgamma, sabbadukkhā pamuccare. 

213 . 

‘‘Disvānāhaṃ devadevaṃ, lakkhaṇaṃ upadhārayiṃ; 

Buddho nu kho na vā buddho, handa passāmi cakkhumaṃ. 

214 . 

‘‘Sahassārāni cakkāni, dissanti caraṇuttame; 

Lakkhaṇānissa disvāna, niṭṭhaṃ gacchiṃ tathāgate. 

215 . 

‘‘Sammajjaniṃ gahetvāna, sammajjitvānahaṃ tadā; 

Atha pupphe samānetvā, buddhaseṭṭhaṃ apūjayiṃ. 

216 . 

‘‘Pūjayitvāna taṃ buddhaṃ, oghatiṇṇamanāsavaṃ; 

Ekaṃsaṃ ajinaṃ katvā, namassiṃ lokanāyakaṃ. 

217 . 

‘‘Yena ñāṇena sambuddho, viharati anāsavo; 

Taṃ ñāṇaṃ kittayissāmi, suṇātha mama bhāsato. 

218 . 

‘‘‘Samuddharasimaṃ lokaṃ, sayambhū amitodaya; 

Tava dassanamāgamma, kaṅkhāsotaṃ taranti te. 

219 . 

‘‘‘Tuvaṃ satthā ca ketu ca, dhajo yūpo ca pāṇinaṃ; 

Parāyaṇo patiṭṭhā ca, dīpo ca dvipaduttamo. 

220 . 

‘‘‘Sakkā samudde udakaṃ, pametuṃ āḷhakena vā; 

Na tveva tava sabbaññu, ñāṇaṃ sakkā pametave. 

221 . 

‘‘‘Dhāretuṃ pathaviṃ sakkā, ṭhapetvā tulamaṇḍale; 

Na tveva tava sabbaññu, ñāṇaṃ sakkā dharetave. 

222 . 

‘‘‘Ākāso minituṃ sakkā, rajjuyā aṅgulena vā; 

Na tveva tava sabbaññu, ñāṇaṃ sakkā pametave. 

223 . 

‘‘‘Mahāsamudde udakaṃ, pathavī cākhilā jaṭaṃ ; 

Buddhañāṇaṃ upādāya, upamāto na yujjare. 

224 . 

‘‘‘Sadevakassa lokassa, cittaṃ yesaṃ pavattati; 

Antojālīkatā ete, tava ñāṇamhi cakkhuma. 

225 . 

‘‘‘Yena ñāṇena pattosi, kevalaṃ bodhimuttamaṃ; 

Tena ñāṇena sabbaññu, maddasī paratitthiye’. 

226 . 

‘‘Imā gāthā thavitvāna, suruci nāma tāpaso; 

Ajinaṃ pattharitvāna, pathaviyaṃ nisīdi so. 

227 . 

‘‘Cullāsītisahassāni, ajjhogāḷho mahaṇṇave; 

Accugato tāvadeva, girirājā pavuccati. 

228 . 

‘‘Tāva accuggato neru, āyato vitthato ca so; 

Cuṇṇito aṇubhedena, koṭisatasahassaso . 

229 . 

‘‘Lakkhe ṭhapiyamānamhi, parikkhayamagacchatha; 

Na tveva tava sabbaññu, ñāṇaṃ sakkā pametave. 

230 . 

‘‘Sukhumacchikena jālena, udakaṃ yo parikkhipe; 

Ye keci udake pāṇā, antojālīkatā siyuṃ. 

231 . 

‘‘Tatheva hi mahāvīra, ye keci puthutitthiyā; 

Diṭṭhigahanapakkhandā , parāmāsena mohitā. 

232 . 

‘‘Tava suddhena ñāṇena, anāvaraṇadassinā; 

Antojālīkatā ete, ñāṇaṃ te nātivattare. 

233 . 

‘‘Bhagavā tamhi samaye, anomadassī mahāyaso; 

Vuṭṭhahitvā samādhimhā, disaṃ olokayī jino. 

234 . 

‘‘Anomadassimunino, nisabho nāma sāvako; 

Parivuto satasahassehi, santacittehi tādibhi. 

235 . 

‘‘Khīṇāsavehi suddhehi, chaḷabhiññehi jhāyibhi; 

Cittamaññāya buddhassa, upesi lokanāyakaṃ. 

236 . 

‘‘Antalikkhe ṭhitā tattha, padakkhiṇamakaṃsu te; 

Namassantā pañjalikā, otaruṃ buddhasantike. 

237 . 

‘‘Anomadassī bhagavā, lokajeṭṭho narāsabho; 

Bhikkhusaṅghe nisiditvā, sitaṃ pātukarī jino. 

238 . 

‘‘Varuṇo nāmupaṭṭhāko, anomadassissa satthuno; 

Ekaṃsaṃ cīvaraṃ katvā, apucchi lokanāyakaṃ. 

239 . 

‘‘‘Ko nu kho bhagavā hetu, sitakammassa satthuno; 

Na hi buddhā ahetūhi, sitaṃ pātukaronti te’. 

240 . 

‘‘Anomadassī bhagavā, lokajeṭṭho narāsabho; 

Bhikkhumajjhe nisīditvā, imaṃ gāthaṃ abhāsatha. 

241 . 

‘‘‘Yo maṃ pupphena pūjesi, ñāṇañcāpi anutthavi; 

Tamahaṃ kittayissāmi, suṇotha mama bhāsato. 

242 . 

‘‘‘Buddhassa giramaññāya, sabbe devā samāgatā; 

Saddhammaṃ sotukāmā te, sambuddhamupasaṅkamuṃ. 

243 . 

‘‘‘Dasasu lokadhātūsu, devakāyā mahiddhikā; 

Saddhammaṃ sotukāmā te, sambuddhamupasaṅkamuṃ. 

244 . 

‘‘‘Hatthī assā rathā pattī, senā ca caturaṅginī; 

Parivāressantimaṃ niccaṃ, buddhapūjāyidaṃ phalaṃ. 

245 . 

‘‘‘Saṭṭhitūriyasahassāni, bheriyo samalaṅkatā; 

Upaṭṭhissantimaṃ niccaṃ, buddhapūjāyidaṃ phalaṃ. 

246 . 

‘‘‘Soḷasitthisahassāni, nāriyo samalaṅkatā; 

Vicittavatthābharaṇā, āmuttamaṇikuṇḍalā. 

247 . 

‘‘‘Aḷārapamhā hasulā, susaññā tanumajjhimā; 

Parivāressantimaṃ niccaṃ, buddhapūjāyidaṃ phalaṃ. 

248 . 

‘‘‘Kappasatasahassāni, devaloke ramissati; 

Sahassakkhattuṃ cakkavattī, rājā raṭṭhe bhavissati. 

249 . 

‘‘‘Sahassakkhattuṃ devindo, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ . 

250 . 

‘‘‘Pacchime bhavasampatte , manussattaṃ gamissati; 

Brāhmaṇī sāriyā nāma, dhārayissati kucchinā. 

251 . 

‘‘‘Mātuyā nāmagottena, paññāyissatiyaṃ naro; 

Sāriputtoti nāmena, tikkhapañño bhavissati. 

252 . 

‘‘‘Asītikoṭī chaḍḍetvā, pabbajissatikiñcano; 

Gavesanto santipadaṃ, carissati mahiṃ imaṃ. 

253 . 

‘‘‘Apparimeyye ito kappe, okkākakulasambhavo; 

Gotamo nāma gottena, satthā loke bhavissati. 

254 . 

‘‘‘Tassa dhammesu dāyādo, oraso dhammanimmito; 

Sāriputtoti nāmena, hessati aggasāvako. 

255 . 

‘‘‘Ayaṃ bhāgīrathī gaṅgā, himavantā pabhāvitā; 

Mahāsamuddamappeti, tappayantī mahodadhiṃ . 

256 . 

‘‘‘Tathevāyaṃ sāriputto, sake tīsu visārado; 

Paññāya pāramiṃ gantvā, tappayissati pāṇine . 

257 . 

‘‘‘Himavantamupādāya, sāgarañca mahodadhiṃ; 

Etthantare yaṃ pulinaṃ, gaṇanāto asaṅkhiyaṃ. 

258 . 

‘‘‘Tampi sakkā asesena, saṅkhātuṃ gaṇanā yathā; 

Na tveva sāriputtassa, paññāyanto bhavissati. 

259 . 

‘‘‘Lakkhe ṭhapiyamānamhi, khīye gaṅgāya vālukā; 

Na tveva sāriputtassa, paññāyanto bhavissati. 

260 . 

‘‘‘Mahāsamudde ūmiyo, gaṇanāto asaṅkhiyā; 

Tatheva sāriputtassa, paññāyanto na hessati. 

261 . 

‘‘‘Ārādhayitvā sambuddhaṃ, gotamaṃ sakyapuṅgavaṃ; 

Paññāya pāramiṃ gantvā, hessati aggasāvako. 

262 . 

‘‘‘Pavattitaṃ dhammacakkaṃ, sakyaputtena tādinā; 

Anuvattessati sammā, vassento dhammavuṭṭhiyo. 

263 . 

‘‘‘Sabbametaṃ abhiññāya, gotamo sakyapuṅgavo; 

Bhikkhusaṅghe nisīditvā, aggaṭṭhāne ṭhapessati’. 

264 . 

‘‘Aho me sukataṃ kammaṃ, anomadassissa satthuno; 

Yassāhaṃ kāraṃ katvāna, sabbattha pāramiṃ gato. 

265 . 

‘‘Aparimeyye kataṃ kammaṃ, phalaṃ dassesi me idha; 

Sumutto saravegova, kilese jhāpayiṃ ahaṃ. 

266 . 

‘‘Asaṅkhataṃ gavesanto, nibbānaṃ acalaṃ padaṃ; 

Vicinaṃ titthiye sabbe, esāhaṃ saṃsariṃ bhave. 

267 . 

‘‘Yathāpi byādhito poso, pariyeseyya osadhaṃ; 

Vicineyya vanaṃ sabbaṃ, byādhito parimuttiyā. 

268 . 

‘‘Asaṅkhataṃ gavesanto, nibbānaṃ amataṃ padaṃ; 

Abbokiṇṇaṃ pañcasataṃ, pabbajiṃ isipabbajaṃ. 

269 . 

‘‘Jaṭābhārena bharito, ajinuttaranivāsano; 

Abhiññāpāramiṃ gantvā, brahmalokaṃ agacchihaṃ. 

270 . 

‘‘Natthi bāhirake suddhi, ṭhapetvā jinasāsanaṃ; 

Ye keci buddhimā sattā, sujjhanti jinasāsane. 

271 . 

‘‘Attakāramayaṃ etaṃ, nayidaṃ itihītihaṃ; 

Asaṅkhataṃ gavesanto, kutitthe sañcariṃ ahaṃ. 

272 . 

‘‘Yathā sāratthiko poso, kadaliṃ chetvāna phālaye; 

Na tattha sāraṃ vindeyya, sārena rittako hi so. 

273 . 

‘‘Tatheva titthiyā loke, nānādiṭṭhī bahujjanā; 

Asaṅkhatena rittāse, sārena kadalī yathā. 

274 . 

‘‘Pacchime bhavasampatte, brahmabandhu ahosahaṃ; 

Mahābhogaṃ chaḍḍetvāna, pabbajiṃ anagāriyaṃ. 

Paṭhamabhāṇavāraṃ. 

275 . 

‘‘Ajjhāyako mantadharo, tiṇṇaṃ vedāna pāragū; 

Brāhmaṇo sañcayo nāma, tassa mūle vasāmahaṃ. 

276 . 

‘‘Sāvako te mahāvīra, assaji nāma brāhmaṇo; 

Durāsado uggatejo, piṇḍāya caratī tadā. 

277 . 

‘‘Tamaddasāsiṃ sappaññaṃ, muniṃ mone samāhitaṃ; 

Santacittaṃ mahānāgaṃ, suphullaṃ padumaṃ yathā. 

278 . 

‘‘Disvā me cittamuppajji, sudantaṃ suddhamānasaṃ; 

Usabhaṃ pavaraṃ vīraṃ, arahāyaṃ bhavissati. 

279 . 

‘‘Pāsādiko iriyati, abhirūpo susaṃvuto; 

Uttame damathe danto, amatadassī bhavissati. 

280 . 

‘‘Yaṃnūnāhaṃ uttamatthaṃ, puccheyyaṃ tuṭṭhamānasaṃ; 

So me puṭṭho kathessati, paṭipucchāmahaṃ tadā. 

281 . 

‘‘Piṇḍapātaṃ carantassa, pacchato agamāsahaṃ; 

Okāsaṃ paṭimānento, pucchituṃ amataṃ padaṃ. 

282 . 

‘‘Vīthintare anuppattaṃ, upagantvāna pucchahaṃ; 

‘Kathaṃ gottosi tvaṃ vīra, kassa sissosi mārisa’. 

283 . 

‘‘So me puṭṭho viyākāsi, asambhītova kesarī; 

‘Buddho loke samuppanno, tassa sissomhi āvuso’. 

284 . 

‘‘‘Kīdisaṃ te mahāvīra, anujāta mahāyasa; 

Buddhassa sāsanaṃ dhammaṃ, sādhu me kathayassu bho’. 

285 . 

‘‘So me puṭṭho kathī sabbaṃ, gambhīraṃ nipuṇaṃ padaṃ; 

Taṇhāsallassa hantāraṃ, sabbadukkhāpanūdanaṃ. 

286 . 

‘‘‘Ye dhammā hetuppabhavā, tesaṃ hetuṃ tathāgato āha; 

Tesañca yo nirodho, evaṃ vādī mahāsamaṇo’. 

287 . 

‘‘Sohaṃ vissajjite pañhe, paṭhamaṃ phalamajjhagaṃ; 

Virajo vimalo āsiṃ, sutvāna jinasāsanaṃ. 

288 . 

‘‘Sutvāna munino vākyaṃ, passitvā dhammamuttamaṃ; 

Pariyogāḷhasaddhammo, imaṃ gāthamabhāsahaṃ. 

289 . 

‘‘‘Eseva dhammo yadi tāvadeva, paccabyathapadamasokaṃ; 

Adiṭṭhaṃ abbhatītaṃ, bahukehi kappanahutehi’. 

290 . 

‘‘Svāhaṃ dhammaṃ gavesanto, kutitthe sañcariṃ ahaṃ; 

So me attho anuppatto, kālo me nappamajjituṃ. 

291 . 

‘‘Tositohaṃ assajinā, patvāna acalaṃ padaṃ; 

Sahāyakaṃ gavesanto, assamaṃ agamāsahaṃ. 

292 . 

‘‘Dūratova mamaṃ disvā, sahāyo me susikkhito; 

Iriyāpathasampanno , idaṃ vacanamabravi. 

293 . 

‘‘‘Pasannamukhanettosi, munibhāvova dissati; 

Amatādhigato kacci, nibbānamaccutaṃ padaṃ. 

294 . 

‘‘‘Subhānurūpo āyāsi, āneñjakārito viya; 

Dantova dantadamatho , upasantosi brāhmaṇa. 

295 . 

‘‘‘Amataṃ mayādhigataṃ, sokasallāpanūdanaṃ; 

Tvampi taṃ adhigacchesi , gacchāma buddhasantikaṃ’. 

296 . 

‘‘Sādhūti so paṭissutvā, sahāyo me susikkhito; 

Hatthena hatthaṃ gaṇhitvā, upagamma tavantikaṃ. 

297 . 

‘‘Ubhopi pabbajissāma, sakyaputta tavantike; 

Tava sāsanamāgamma, viharāma anāsavā. 

298 . 

‘‘Kolito iddhiyā seṭṭho, ahaṃ paññāya pārago; 

Ubhova ekato hutvā, sāsanaṃ sobhayāmase. 

299 . 

‘‘Apariyositasaṅkappo , kutitthe sañcariṃ ahaṃ; 

Tava dassanamāgamma, saṅkappo pūrito mama. 

300 . 

‘‘Pathaviyaṃ patiṭṭhāya, pupphanti samaye dumā; 

Dibbagandhā sampavanti, tosenti sabbapāṇinaṃ. 

301 . 

‘‘Tathevāhaṃ mahāvīra, sakyaputta mahāyasa; 

Sāsane te patiṭṭhāya, samayesāmi pupphituṃ. 

302 . 

‘‘Vimuttipupphaṃ esanto, bhavasaṃsāramocanaṃ; 

Vimuttipupphalābhena, tosemi sabbapāṇinaṃ. 

303 . 

‘‘Yāvatā buddhakhettamhi, ṭhapetvāna mahāmuniṃ; 

Paññāya sadiso natthi, tava puttassa cakkhuma. 

304 . 

‘‘Suvinītā ca te sissā, parisā ca susikkhitā; 

Uttame damathe dantā, parivārenti taṃ sadā. 

305 . 

‘‘Jhāyī jhānaratā dhīrā, santacittā samāhitā; 

Munī moneyyasampannā, parivārenti taṃ sadā. 

306 . 

‘‘Appicchā nipakā dhīrā, appāhārā alolupā; 

Lābhālābhena santuṭṭhā, parivārenti taṃ sadā. 

307 . 

‘‘Āraññikā dhutaratā, jhāyino lūkhacīvarā; 

Vivekābhiratā dhīrā, parivārenti taṃ sadā. 

308 . 

‘‘Paṭipannā phalaṭṭhā ca, sekhā phalasamaṅgino; 

Āsīsakā uttamatthaṃ, parivārenti taṃ sadā. 

309 . 

‘‘Sotāpannā ca vimalā, sakadāgāmino ca ye; 

Anāgāmī ca arahā, parivārenti taṃ sadā. 

310 . 

‘‘Satipaṭṭhānakusalā, bojjhaṅgabhāvanāratā; 

Sāvakā te bahū sabbe, parivārenti taṃ sadā. 

311 . 

‘‘Iddhipādesu kusalā, samādhibhāvanāratā; 

Sammappadhānānuyuttā, parivārenti taṃ sadā. 

312 . 

‘‘Tevijjā chaḷabhiññā ca, iddhiyā pāramiṃ gatā; 

Paññāya pāramiṃ pattā, parivārenti taṃ sadā. 

313 . 

‘‘Edisā te mahāvīra, tava sissā susikkhitā; 

Durāsadā uggatejā, parivārenti taṃ sadā. 

314 . 

‘‘Tehi sissehi parivuto, saññatehi tapassibhi; 

Migarājāvasambhīto, uḷurājāva sobhasi. 

315 . 

‘‘Pathaviyaṃ patiṭṭhāya, ruhanti dharaṇīruhā; 

Vepullataṃ pāpuṇanti, phalañca dassayanti te. 

316 . 

‘‘Pathavīsadiso tvaṃsi, sakyaputta mahāyasa; 

Sāsane te patiṭṭhāya, labhanti amataṃ phalaṃ. 

317 . 

‘‘Sindhu sarassatī ceva, nadiyo candabhāgikā; 

Gaṅgā ca yamunā ceva, sarabhū ca atho mahī. 

318 . 

‘‘Etāsaṃ sandamānānaṃ, sāgaro sampaṭicchati; 

Jahanti purimaṃ nāmaṃ, sāgaroteva ñāyati. 

319 . 

‘‘Tathevime catubbaṇṇā, pabbajitvā tavantike; 

Jahanti purimaṃ nāmaṃ, buddhaputtāti ñāyare. 

320 . 

‘‘Yathāpi cando vimalo, gacchaṃ ākāsadhātuyā; 

Sabbe tāragaṇe loke, ābhāya atirocati. 

321 . 

‘‘Tatheva tvaṃ mahāvīra, parivuto devamānuse; 

Ete sabbe atikkamma, jalasi sabbadā tuvaṃ. 

322 . 

‘‘Gambhīre uṭṭhitā ūmī, na velamativattare; 

Sabbā velaṃva phusanti , sañcuṇṇā vikiranti tā. 

323 . 

‘‘Tatheva titthiyā loke, nānādiṭṭhī bahujjanā; 

Dhammaṃ vāditukāmā te, nātivattanti taṃ muniṃ. 

324 . 

‘‘Sace ca taṃ pāpuṇanti, paṭivādehi cakkhuma; 

Tavantikaṃ upāgantvā, sañcuṇṇāva bhavanti te. 

325 . 

‘‘Yathāpi udake jātā, kumudā mandālakā bahū; 

Upalimpanti toyena, kaddamakalalena ca. 

326 . 

‘‘Tatheva bahukā sattā, loke jātā virūhare; 

Aṭṭitā rāgadosena, kaddame kumudaṃ yathā. 

327 . 

‘‘Yathāpi padumaṃ jalajaṃ, jalamajjhe virūhati; 

Na so limpati toyena, parisuddho hi kesarī. 

328 . 

‘‘Tatheva tvaṃ mahāvīra, loke jāto mahāmuni; 

Nopalimpasi lokena, toyena padumaṃ yathā. 

329 . 

‘‘Yathāpi rammake māse, bahū pupphanti vārijā; 

Nātikkamanti taṃ māsaṃ, samayo pupphanāya so. 

330 . 

‘‘Tatheva tvaṃ mahāvīra, pupphito te vimuttiyā; 

Sāsanaṃ nātivattanti, padumaṃ vārijaṃ yathā. 

331 . 

‘‘Supupphito sālarājā, dibbagandhaṃ pavāyati; 

Aññasālehi parivuto, sālarājāva sobhati. 

332 . 

‘‘Tatheva tvaṃ mahāvīra, buddhañāṇena pupphito; 

Bhikkhusaṅghaparivuto, sālarājāva sobhasi. 

333 . 

‘‘Yathāpi selo himavā, osadho sabbapāṇinaṃ; 

Nāgānaṃ asurānañca, devatānañca ālayo. 

334 . 

‘‘Tatheva tvaṃ mahāvīra, osadho viya pāṇinaṃ; 

Tevijjā chaḷabhiññā ca, iddhiyā pāramiṃ gatā. 

335 . 

‘‘Anusiṭṭhā mahāvīra, tayā kāruṇikena te; 

Ramanti dhammaratiyā, vasanti tava sāsane. 

336 . 

‘‘Migarājā yathā sīho, abhinikkhamma āsayā; 

Catuddisānuviloketvā , 

Tikkhattuṃ abhinādati. 

337 . 

‘‘Sabbe migā uttasanti, migarājassa gajjato; 

Tathā hi jātimā eso, pasū tāseti sabbadā. 

338 . 

‘‘Gajjato te mahāvīra, vasudhā sampakampati; 

Bodhaneyyāvabujjhanti, tasanti mārakāyikā. 

339 . 

‘‘Tasanti titthiyā sabbe, nadato te mahāmuni; 

Kākā senāva vibbhantā, migaraññā yathā migā. 

340 . 

‘‘Ye keci gaṇino loke, satthāroti pavuccare; 

Paramparāgataṃ dhammaṃ, desenti parisāya te. 

341 . 

‘‘Na hevaṃ tvaṃ mahāvīra, dhammaṃ desesi pāṇinaṃ; 

Sāmaṃ saccāni bujjhitvā, kevalaṃ bodhipakkhiyaṃ. 

342 . 

‘‘Āsayānusayaṃ ñatvā, indriyānaṃ balābalaṃ; 

Bhabbābhabbe viditvāna, mahāmeghova gajjasi. 

343 . 

‘‘Cakkavāḷapariyantā , nisinnā parisā bhave; 

Nānādiṭṭhī vicinantā , vimaticchedanāya taṃ. 

344 . 

‘‘Sabbesaṃ cittamaññāya, opammakusalo muni; 

Ekaṃ pañhaṃ kathentova, vimatiṃ chindasi pāṇinaṃ. 

345 . 

‘‘Upatissasadiseheva, vasudhā pūritā bhave; 

Sabbeva te pañjalikā, kittayuṃ lokanāyakaṃ. 

346 . 

‘‘Kappaṃ vā te kittayantā, nānāvaṇṇehi kittayuṃ; 

Parimetuṃ na sakkeyyuṃ , appameyyo tathāgato. 

347 . 

‘‘Yathāsakena thāmena, kittito hi mayā jino; 

Kappakoṭīpi kittentā, evameva pakittayuṃ. 

348 . 

‘‘Sace hi koci devo vā, manusso vā susikkhito; 

Pametuṃ parikappeyya, vighātaṃva labheyya so. 

349 . 

‘‘Sāsane te patiṭṭhāya, sakyaputta mahāyasa; 

Paññāya pāramiṃ gantvā, viharāmi anāsavo. 

350 . 

‘‘Titthiye sampamaddāmi, vattemi jinasāsanaṃ; 

Dhammasenāpati ajja, sakyaputtassa sāsane. 

351 . 

‘‘Aparimeyye kataṃ kammaṃ, phalaṃ dassesi me idha; 

Sukhitto saravegova, kilese jhāpayī mama . 

352 . 

‘‘Yo koci manujo bhāraṃ, dhāreyya matthake sadā; 

Bhārena dukkhito assa, bhārehi bharito tathā. 

353 . 

‘‘Ḍayhamāno tīhaggīhi, bhavesu saṃsariṃ ahaṃ; 

Bharito bhavabhārena, giriṃ uccārito yathā. 

354 . 

‘‘Oropito ca me bhāro, bhavā ugghāṭitā mayā; 

Karaṇīyaṃ kataṃ sabbaṃ, sakyaputtassa sāsane. 

355 . 

‘‘Yāvatā buddhakhettamhi, ṭhapetvā sakyapuṅgavaṃ; 

Ahaṃ aggomhi paññāya, sadiso me na vijjati. 

356 . 

‘‘Samādhimhi sukusalo, iddhiyā pāramiṃ gato; 

Icchamāno cahaṃ ajja, sahassaṃ abhinimmine. 

357 . 

‘‘Anupubbavihārassa , vasībhūto mahāmuni; 

Kathesi sāsanaṃ mayhaṃ, nirodho sayanaṃ mama. 

358 . 

‘‘Dibbacakkhu visuddhaṃ me, samādhikusalo ahaṃ; 

Sammappadhānānuyutto, bojjhaṅgabhāvanārato. 

359 . 

‘‘Sāvakena hi pattabbaṃ, sabbameva kataṃ mayā; 

Lokanāthaṃ ṭhapetvāna, sadiso me na vijjati. 

360 . 

‘‘Samāpattīnaṃ kusalo , jhānavimokkhāna khippapaṭilābhī; 

Bojjhaṅgabhāvanārato, sāvakaguṇapāramigatosmi. 

361 . 

‘‘Sāvakaguṇenapi phussena , buddhiyā parisuttamabhāravā ; 

Yaṃ saddhāsaṅgahitaṃ cittaṃ, sadā sabrahmacārīsu. 

362 . 

‘‘Uddhatavisova sappo, chinnavisāṇova usabho; 

Nikkhittamānadappova , upemi garugāravena gaṇaṃ. 

363 . 

‘‘Yadi rūpinī bhaveyya, paññā me vasumatīpi na sameyya; 

Anomadassissa bhagavato, phalametaṃ ñāṇathavanāya. 

364 . 

‘‘Pavattitaṃ dhammacakkaṃ, sakyaputtena tādinā; 

Anuvattemahaṃ sammā, ñāṇathavanāyidaṃ phalaṃ. 

365 . 

‘‘Mā me kadāci pāpiccho, kusīto hīnavīriyo; 

Appassuto anādaro , sameto ahu katthaci. 

366 . 

‘‘Bahussuto ca medhāvī, sīlesu susamāhito; 

Cetosamathānuyutto, api muddhani tiṭṭhatu. 

367 . 

‘‘Taṃ vo vadāmi bhaddante, yāvantettha samāgatā; 

Appicchā hotha santuṭṭhā, jhāyī jhānaratā sadā. 

368 . 

‘‘Yamahaṃ paṭhamaṃ disvā, virajo vimalo ahuṃ; 

So me ācariyo dhīro, assaji nāma sāvako. 

369 . 

‘‘Tassāhaṃ vāhasā ajja, dhammasenāpatī ahuṃ; 

Sabbattha pāramiṃ patvā, viharāmi anāsavo. 

370 . 

‘‘Yo me ācariyo āsi, assaji nāma sāvako; 

Yassaṃ disāyaṃ vasati, ussīsamhi karomahaṃ. 

371 . 

‘‘Mama kammaṃ saritvāna, gotamo sakyapuṅgavo; 

Bhikkhusaṅghe nisīditvā, aggaṭṭhāne ṭhapesi maṃ. 

372 . 

Kilesā jhāpitā mayhaṃ, bhavā sabbe samūhatā. 

Nāgova bandhanaṃ chetvā, viharāmi anāsavo. 

373 . 

‘‘Svāgataṃ vata me āsi, buddhaseṭṭhassa santike; 

Tisso vijjā anuppattā, kataṃ buddhassa sāsanaṃ . 

374 . 

‘‘Paṭisambhidā catasso , vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sāriputto thero imā gāthāyo 

Abhāsitthāti. 

Sāriputtattherassāpadānaṃ paṭhamaṃ. 

3-2. Mahāmoggallānattheraapadānaṃ 

375 . 

‘‘Anomadassī bhagavā, lokajeṭṭho narāsabho; 

Vihāsi himavantamhi, devasaṅghapurakkhato. 

376 . 

‘‘Varuṇo nāma nāmena, nāgarājā ahaṃ tadā; 

Kāmarūpī vikubbāmi, mahodadhinivāsahaṃ. 

377 . 

‘‘Saṅgaṇiyaṃ gaṇaṃ hitvā, tūriyaṃ paṭṭhapesahaṃ; 

Sambuddhaṃ parivāretvā, vādesuṃ accharā tadā. 

378 . 

‘‘Vajjamānesu tūresu, devā tūrāni vajjayuṃ; 

Ubhinnaṃ saddaṃ sutvāna, buddhopi sampabujjhatha. 

379 . 

‘‘Nimantetvāna sambuddhaṃ, sakaṃ bhavanupāgamiṃ; 

Āsanaṃ paññapetvāna, kālamārocayiṃ ahaṃ. 

380 . 

‘‘Khīṇāsavasahassehi, parivuto lokanāyako; 

Obhāsento disā sabbā, bhavanaṃ me upāgami. 

381 . 

‘‘Upaviṭṭhaṃ mahāvīraṃ, devadevaṃ narāsabhaṃ; 

Sabhikkhusaṅghaṃ tappesiṃ , annapānenahaṃ tadā. 

382 . 

‘‘Anumodi mahāvīro, sayambhū aggapuggalo; 

Bhikkhusaṅghe nisīditvā, imā gāthā abhāsatha. 

383 . 

‘‘‘Yo so saṅghaṃ apūjesi, buddhañca lokanāyakaṃ; 

Tena cittappasādena, devalokaṃ gamissati. 

384 . 

‘‘‘Sattasattatikkhattuñca, devarajjaṃ karissati; 

Pathabyā rajjaṃ aṭṭhasataṃ, vasudhaṃ āvasissati. 

385 . 

‘‘‘Pañcapaññāsakkhattuñca, cakkavattī bhavissati; 

Bhogā asaṅkhiyā tassa, uppajjissanti tāvade. 

386 . 

‘‘‘Aparimeyye ito kappe, okkākakulasambhavo; 

Gotamo nāma gottena , satthā loke bhavissati. 

387 . 

‘‘‘Nirayā so cavitvāna, manussataṃ gamissati; 

Kolito nāma nāmena, brahmabandhu bhavissati. 

388 . 

‘‘‘So pacchā pabbajitvāna, kusalamūlena codito; 

Gotamassa bhagavato, dutiyo hessati sāvako. 

389 . 

‘‘‘Āraddhavīriyo pahitatto, iddhiyā pāramiṃ gato; 

Sabbāsave pariññāya, nibbāyissatināsavo’. 

390 . 

‘‘Pāpamittopanissāya, kāmarāgavasaṃ gato; 

Mātaraṃ pitarañcāpi, ghātayiṃ duṭṭhamānaso. 

391 . 

‘‘Yaṃ yaṃ yonupapajjāmi, nirayaṃ atha mānusaṃ; 

Pāpakammasamaṅgitā, bhinnasīso marāmahaṃ. 

392 . 

‘‘Idaṃ pacchimakaṃ mayhaṃ, carimo vattate bhavo; 

Idhāpi ediso mayhaṃ, maraṇakāle bhavissati. 

393 . 

‘‘Pavivekamanuyutto, samādhibhāvanārato; 

Sabbāsave pariññāya, viharāmi anāsavo. 

394 . 

‘‘Dharaṇimpi sugambhīraṃ, bahalaṃ duppadhaṃsiyaṃ; 

Vāmaṅguṭṭhena khobheyyaṃ, iddhiyā pāramiṃ gato. 

395 . 

‘‘Asmimānaṃ na passāmi, māno mayhaṃ na vijjati; 

Sāmaṇere upādāya, garucittaṃ karomahaṃ. 

396 . 

‘‘Aparimeyye ito kappe, yaṃ kammamabhinīhariṃ; 

Tāhaṃ bhūmimanuppatto, pattomhi āsavakkhayaṃ. 

397 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā mahāmoggallāno thero imā gāthāyo abhāsitthāti. 

Mahāmoggallānattherassāpadānaṃ dutiyaṃ. 

3-3. Mahākassapattheraapadānaṃ 

398 . 

‘‘Padumuttarassa bhagavato, lokajeṭṭhassa tādino; 

Nibbute lokanāthamhi, pūjaṃ kubbanti satthuno. 

399 . 

‘‘Udaggacittā janatā, āmoditapamoditā; 

Tesu saṃvegajātesu, pīti me udapajjatha. 

400 . 

‘‘Ñātimitte samānetvā, idaṃ vacanamabraviṃ; 

Parinibbuto mahāvīro, handa pūjaṃ karomase. 

401 . 

‘‘Sādhūti te paṭissutvā, bhiyyo hāsaṃ janiṃsu me; 

Buddhasmiṃ lokanāthamhi, kāhāma puññasañcayaṃ. 

402 . 

‘‘Agghiyaṃ sukataṃ katvā, satahatthasamuggataṃ; 

Diyaḍḍhahatthapatthaṭaṃ, vimānaṃ nabhamuggataṃ. 

403 . 

‘‘Katvāna hammiyaṃ tattha, tālapantīhi cittitaṃ; 

Sakaṃ cittaṃ pasādetvā, cetiyaṃ pūjayuttamaṃ. 

404 . 

‘‘Aggikkhandhova jalito, kiṃsuko iva phullito; 

Indalaṭṭhīva ākāse, obhāseti catuddisā. 

405 . 

‘‘Tattha cittaṃ pasādetvā, katvāna kusalaṃ bahuṃ; 

Pubbakammaṃ saritvāna, tidasaṃ upapajjahaṃ. 

406 . 

‘‘Sahassayuttaṃ hayavāhiṃ, dibbayānamadhiṭṭhito; 

Ubbiddhaṃ bhavanaṃ mayhaṃ, sattabhūmaṃ samuggataṃ. 

407 . 

‘‘Kūṭāgārasahassāni, sabbasoṇṇamayā ahuṃ; 

Jalanti sakatejena, disā sabbā pabhāsayaṃ. 

408 . 

‘‘Santi aññepi niyyūhā, lohitaṅgamayā tadā; 

Tepi jotanti ābhāya, samantā caturo disā. 

409 . 

‘‘Puññakammābhinibbattā, kūṭāgārā sunimmitā; 

Maṇimayāpi jotanti, disā dasa samantato. 

410 . 

‘‘Tesaṃ ujjotamānānaṃ, obhāso vipulo ahu; 

Sabbe deve abhibhomi, puññakammassidaṃ phalaṃ. 

411 . 

‘‘Saṭṭhikappasahassamhi , ubbiddho nāma khattiyo; 

Cāturanto vijitāvī, pathaviṃ āvasiṃ ahaṃ. 

412 . 

‘‘Tatheva bhaddake kappe, tiṃsakkhattuṃ ahosahaṃ; 

Sakakammābhiraddhomhi, cakkavattī mahabbalo. 

413 . 

‘‘Sattaratanasampanno, catudīpamhi issaro; 

Tatthāpi bhavanaṃ mayhaṃ, indalaṭṭhīva uggataṃ. 

414 . 

‘‘Āyāmato catubbīsaṃ, vitthārena ca dvādasa; 

Rammaṇaṃ nāma nagaraṃ, daḷhapākāratoraṇaṃ. 

415 . 

‘‘Āyāmato pañcasataṃ, vitthārena tadaḍḍhakaṃ; 

Ākiṇṇaṃ janakāyehi, tidasānaṃ puraṃ viya. 

416 . 

‘‘Yathā sūcighare sūcī, pakkhittā paṇṇavīsati; 

Aññamaññaṃ paghaṭṭenti, ākiṇṇaṃ hoti laṅkataṃ . 

417 . 

‘‘Evampi nagaraṃ mayhaṃ, hatthissarathasaṃkulaṃ; 

Manussehi sadākiṇṇaṃ, rammaṇaṃ nagaruttamaṃ. 

418 . 

‘‘Tattha bhutvā pivitvā ca, puna devattanaṃ gato . 

Bhave pacchimake mayhaṃ, ahosi kulasampadā. 

419 . 

‘‘Brāhmaññakulasambhūto , mahāratanasañcayo; 

Asītikoṭiyo hitvā, hiraññassāpi pabbajiṃ. 

420 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā mahākassapo thero imā gāthāyo abhāsitthāti. 

Mahākassapattherassāpadānaṃ tatiyaṃ. 

3-4. Anuruddhattheraapadānaṃ 

421 . 

‘‘Sumedhaṃ bhagavantāhaṃ, lokajeṭṭhaṃ narāsabhaṃ; 

Vūpakaṭṭhaṃ viharantaṃ, addasaṃ lokanāyakaṃ. 

422 . 

‘‘Upagantvāna sambuddhaṃ, sumedhaṃ lokanāyakaṃ; 

Añjaliṃ paggahetvāna, buddhaseṭṭhamayācahaṃ. 

423 . 

‘‘Anukampa mahāvīra, lokajeṭṭha narāsabha; 

Padīpaṃ te padassāmi, rukkhamūlamhi jhāyato. 

424 . 

‘‘Adhivāsesi so dhīro, sayambhū vadataṃ varo; 

Dumesu vinivijjhitvā, yantaṃ yojiyahaṃ tadā. 

425 . 

‘‘Sahassavaṭṭiṃ pādāsiṃ, buddhassa lokabandhuno; 

Sattāhaṃ pajjalitvāna, dīpā vūpasamiṃsu me. 

426 . 

‘‘Tena cittappasādena, cetanāpaṇidhīhi ca; 

Jahitvā mānusaṃ dehaṃ, vimānamupapajjahaṃ. 

427 . 

‘‘Upapannassa devattaṃ, byamhaṃ āsi sunimmitaṃ; 

Samantato pajjalati, dīpadānassidaṃ phalaṃ. 

428 . 

‘‘Samantā yojanasataṃ, virocesimahaṃ tadā; 

Sabbe deve abhibhomi, dīpadānassidaṃ phalaṃ. 

429 . 

‘‘Tiṃsakappāni devindo, devarajjamakārayiṃ; 

Na maṃ kecītimaññanti, dīpadānassidaṃ phalaṃ. 

430 . 

‘‘Aṭṭhavīsatikkhattuñca, cakkavattī ahosahaṃ; 

Divā rattiñca passāmi, samantā yojanaṃ tadā. 

431 . 

‘‘Sahassalokaṃ ñāṇena, passāmi satthu sāsane; 

Dibbacakkhumanuppatto, dīpadānassidaṃ phalaṃ. 

432 . 

‘‘Sumedho nāma sambuddho, tiṃsakappasahassito; 

Tassa dīpo mayā dinno, vippasannena cetasā. 

433 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā anuruddho thero imā gāthāyo abhāsitthāti. 

Anuruddhattherassāpadānaṃ catutthaṃ. 

3-5. Puṇṇamantāṇiputtattheraapadānaṃ 

434 . 

‘‘Ajjhāyako mantadharo, tiṇṇaṃ vedāna pāragū; 

Purakkhatomhi sissehi, upagacchiṃ naruttamaṃ. 

435 . 

‘‘Padumuttaro lokavidū, āhutīnaṃ paṭiggaho; 

Mama kammaṃ pakittesi, saṅkhittena mahāmuni. 

436 . 

‘‘Tāhaṃ dhammaṃ suṇitvāna, abhivādetvāna satthuno; 

Añjaliṃ paggahetvāna, pakkamiṃ dakkhiṇāmukho. 

437 . 

‘‘Saṅkhittena suṇitvāna, vitthārena abhāsayiṃ ; 

Sabbe sissā attamanā, sutvāna mama bhāsato; 

Sakaṃ diṭṭhiṃ vinodetvā, buddhe cittaṃ pasādayuṃ. 

438 . 

‘‘Saṅkhittenapi desemi, vitthārena tathevahaṃ ; 

Abhidhammanayaññūhaṃ , kathāvatthuvisuddhiyā; 

Sabbesaṃ viññāpetvāna, viharāmi anāsavo. 

439 . 

‘‘Ito pañcasate kappe, caturo suppakāsakā; 

Sattaratanasampannā, catudīpamhi issarā. 

440 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā puṇṇo mantāṇiputto thero imā gāthāyo abhāsitthāti. 

Puṇṇamantāṇiputtattherassāpadānaṃ pañcamaṃ. 

3-6. Upālittheraapadānaṃ 

441 . 

‘‘Nagare haṃsavatiyā, sujāto nāma brāhmaṇo; 

Asītikoṭinicayo, pahūtadhanadhaññavā. 

442 . 

‘‘Ajjhāyako mantadharo, tiṇṇaṃ vedāna pāragū; 

Lakkhaṇe itihāse ca, sadhamme pāramiṃ gato. 

443 . 

‘‘Paribbājā ekasikhā , gotamā 

Buddhasāvakā . 

Carakā tāpasā ceva, caranti mahiyā tadā. 

444 . 

‘‘Tepi maṃ parivārenti, brāhmaṇo vissuto iti; 

Bahujjano maṃ pūjeti, nāhaṃ pūjemi kiñcanaṃ. 

445 . 

‘‘Pūjārahaṃ na passāmi, mānatthaddho ahaṃ tadā; 

Buddhoti vacanaṃ natthi, tāva nuppajjate jino. 

446 . 

‘‘Accayena ahorattaṃ, padumuttaranāmako ; 

Sabbaṃ tamaṃ vinodetvā, loke uppajji cakkhumā. 

447 . 

‘‘Vitthārike bāhujaññe, puthubhūte ca sāsane; 

Upāgami tadā buddho, nagaraṃ haṃsasavhayaṃ. 

448 . 

‘‘Pitu atthāya so buddho, dhammaṃ desesi cakkhumā; 

Tena kālena parisā, samantā yojanaṃ tadā. 

449 . 

‘‘Sammato manujānaṃ so, sunando nāma tāpaso; 

Yāvatā buddhaparisā, pupphehacchādayī tadā. 

450 . 

‘‘Catusaccaṃ pakāsente, seṭṭhe ca pupphamaṇḍape; 

Koṭisatasahassānaṃ, dhammābhisamayo ahu. 

451 . 

‘‘Sattarattindivaṃ buddho, vassetvā dhammavuṭṭhiyo; 

Aṭṭhame divase patte, sunandaṃ kittayī jino. 

452 . 

‘‘Devaloke manusse vā, saṃsaranto ayaṃ bhave; 

Sabbesaṃ pavaro hutvā, bhavesu saṃsarissati. 

453 . 

‘‘Kappasatasahassamhi , okkākakulasambhavo; 

Gotamo nāma gottena, satthā loke bhavissati. 

454 . 

‘‘Tassa dhammesu dāyādo, oraso dhammanimmito; 

Mantāṇiputto puṇṇoti, hessati satthu sāvako. 

455 . 

‘‘Evaṃ kittayi sambuddho, sunandaṃ tāpasaṃ tadā; 

Hāsayanto janaṃ sabbaṃ, dassayanto sakaṃ balaṃ. 

456 . 

‘‘Katañjalī namassanti, sunandaṃ tāpasaṃ janā; 

Buddhe kāraṃ karitvāna, sodhesi gatimattano. 

457 . 

‘‘Tattha me ahu saṅkappo, sutvāna munino vacaṃ; 

Ahampi kāraṃ kassāmi, yathā passāmi gotamaṃ. 

458 . 

‘‘Evāhaṃ cintayitvāna, kiriyaṃ cintayiṃ mama; 

Kyāhaṃ kammaṃ ācarāmi, puññakkhette anuttare. 

459 . 

‘‘Ayañca pāṭhiko bhikkhu, sabbapāṭhissa sāsane; 

Vinaye agganikkhitto, taṃ ṭhānaṃ patthaye ahaṃ. 

460 . 

‘‘Idaṃ me amitaṃ bhogaṃ, akkhobhaṃ sāgarūpamaṃ; 

Tena bhogena buddhassa, ārāmaṃ māpaye ahaṃ. 

461 . 

‘‘Sobhanaṃ nāma ārāmaṃ, nagarassa puratthato; 

Kiṇitvā satasahassena, saṅghārāmaṃ amāpayiṃ. 

462 . 

‘‘Kūṭāgāre ca pāsāde, maṇḍape hammiye guhā; 

Caṅkame sukate katvā, saṅghārāmaṃ amāpayiṃ. 

463 . 

‘‘Jantāgharaṃ aggisālaṃ, atho udakamāḷakaṃ; 

Nhānagharaṃ māpayitvā, bhikkhusaṅghassadāsahaṃ. 

464 . 

‘‘Āsandiyo pīṭhake ca, paribhoge ca bhājane; 

Ārāmikañca bhesajjaṃ, sabbametaṃ adāsahaṃ. 

465 . 

‘‘Ārakkhaṃ paṭṭhapetvāna, pākāraṃ kārayiṃ daḷhaṃ; 

Mā naṃ koci viheṭhesi, santacittāna tādinaṃ. 

466 . 

‘‘Satasahassenāvāsaṃ , saṅghārāme amāpayiṃ; 

Vepullaṃ taṃ māpayitvā , sambuddhaṃ upanāmayiṃ. 

467 . 

‘‘Niṭṭhāpito mayārāmo, sampaṭiccha tuvaṃ muni; 

Niyyādessāmi taṃ vīra , adhivāsehi cakkhuma. 

468 . 

‘‘Padumuttaro lokavidū, āhutīnaṃ paṭiggaho; 

Mama saṅkappamaññāya, adhivāsesi nāyako. 

469 . 

‘‘Adhivāsanamaññāya, sabbaññussa mahesino; 

Bhojanaṃ paṭiyādetvā, kālamārocayiṃ ahaṃ. 

470 . 

‘‘Ārocitamhi kālamhi, padumuttaranāyako; 

Khīṇāsavasahassehi, ārāmaṃ me upāgami. 

471 . 

‘‘Nisinnaṃ kālamaññāya, annapānena tappayiṃ; 

Bhuttāviṃ kālamaññāya, idaṃ vacanamabraviṃ. 

472 . 

‘‘Kīto satasahassena, tattakeneva kārito; 

Sobhano nāma ārāmo, sampaṭiccha tuvaṃ muni. 

473 . 

‘‘Iminārāmadānena , cetanāpaṇidhīhi ca; 

Bhave nibbattamānohaṃ, labhāmi mama patthitaṃ. 

474 . 

‘‘Paṭiggahetvā sambuddho, saṅghārāmaṃ sumāpitaṃ; 

Bhikkhusaṅghe nisīditvā, idaṃ vacanamabravi. 

475 . 

‘‘Yo so buddhassa pādāsi, saṅghārāmaṃ sumāpitaṃ; 

Tamahaṃ kittayissāmi, suṇātha mama bhāsato. 

476 . 

‘‘Hatthī assā rathā pattī, senā ca caturaṅginī; 

Parivāressantimaṃ niccaṃ, saṅghārāmassidaṃ phalaṃ. 

477 . 

‘‘Saṭṭhi tūrasahassāni , bheriyo samalaṅkatā; 

Parivāressantimaṃ niccaṃ, saṅghārāmassidaṃ phalaṃ. 

478 . 

‘‘Chaḷasītisahassāni, nāriyo samalaṅkatā; 

Vicittavatthābharaṇā, āmuttamaṇikuṇḍalā. 

479 . 

‘‘Aḷārapamhā hasulā, susaññā tanumajjhimā; 

Parivāressantimaṃ niccaṃ, saṅghārāmassidaṃ phalaṃ. 

480 . 

‘‘Tiṃsakappasahassāni, devaloke ramissati; 

Sahassakkhattuṃ devindo, devarajjaṃ karissati. 

481 . 

‘‘Devarājena pattabbaṃ, sabbaṃ paṭilabhissati; 

Anūnabhogo hutvāna, devarajjaṃ karissati. 

482 . 

‘‘Sahassakkhattuṃ cakkavattī, rājā raṭṭhe bhavissati; 

Pathabyā rajjaṃ vipulaṃ, gaṇanāto asaṅkhiyaṃ. 

483 . 

‘‘Kappasatasahassamhi , okkākakulasambhavo; 

Gotamo nāma gottena, satthā loke bhavissati. 

484 . 

‘‘Tassa dhammesu dāyādo, oraso dhammanimmito; 

Upāli nāma nāmena, hessati satthu sāvako. 

485 . 

‘‘Vinaye pāramiṃ patvā, ṭhānāṭhāne ca kovido; 

Jinasāsanaṃ dhārento, viharissatināsavo. 

486 . 

‘‘Sabbametaṃ abhiññāya, gotamo sakyapuṅgavo; 

Bhikkhusaṅghe nisīditvā, etadagge ṭhapessati. 

487 . 

‘‘Aparimeyyupādāya, patthemi tava sāsanaṃ; 

So me attho anuppatto, sabbasaṃyojanakkhayo. 

488 . 

‘‘Yathā sūlāvuto poso, rājadaṇḍena tajjito; 

Sūle sātaṃ avindanto, parimuttiṃva icchati. 

489 . 

‘‘Tathevāhaṃ mahāvīra, bhavadaṇḍena tajjito; 

Kammasūlāvuto santo, pipāsāvedanaṭṭito. 

490 . 

‘‘Bhave sātaṃ na vindāmi, ḍayhanto tīhi aggibhi; 

Parimuttiṃ gavesāmi, yathāpi rājadaṇḍito. 

491 . 

‘‘Yathā visādo puriso, visena paripīḷito; 

Agadaṃ so gaveseyya, visaghātāyupālanaṃ . 

492 . 

‘‘Gavesamāno passeyya, agadaṃ visaghātakaṃ; 

Taṃ pivitvā sukhī assa, visamhā parimuttiyā. 

493 . 

‘‘Tathevāhaṃ mahāvīra, yathā visahato naro; 

Sampīḷito avijjāya, saddhammāgadamesahaṃ. 

494 . 

‘‘Dhammāgadaṃ gavesanto, addakkhiṃ sakyasāsanaṃ; 

Aggaṃ sabbosadhānaṃ taṃ, sabbasallavinodanaṃ. 

495 . 

‘‘Dhammosadhaṃ pivitvāna, visaṃ sabbaṃ samūhaniṃ; 

Ajarāmaraṃ sītibhāvaṃ, nibbānaṃ phassayiṃ ahaṃ. 

496 . 

‘‘Yathā bhūtaṭṭito poso, bhūtaggāhena pīḷito; 

Bhūtavejjaṃ gaveseyya, bhūtasmā parimuttiyā. 

497 . 

‘‘Gavesamāno passeyya, bhūtavijjāsu kovidaṃ; 

Tassa so vihane bhūtaṃ, samūlañca vināsaye. 

498 . 

‘‘Tathevāhaṃ mahāvīra, tamaggāhena pīḷito; 

Ñāṇālokaṃ gavesāmi, tamato parimuttiyā. 

499 . 

‘‘Athaddasaṃ sakyamuniṃ, kilesatamasodhanaṃ; 

So me tamaṃ vinodesi, bhūtavejjova bhūtakaṃ. 

500 . 

‘‘Saṃsārasotaṃ sañchindiṃ, taṇhāsotaṃ nivārayiṃ; 

Bhavaṃ ugghāṭayiṃ sabbaṃ, bhūtavejjova mūlato. 

501 . 

‘‘Garuḷo yathā opatati, pannagaṃ bhakkhamattano; 

Samantā yojanasataṃ, vikkhobheti mahāsaraṃ. 

502 . 

‘‘Pannagaṃ so gahetvāna, adhosīsaṃ viheṭhayaṃ; 

Ādāya so pakkamati, yenakāmaṃ vihaṅgamo. 

503 . 

‘‘Tathevāhaṃ mahāvīra, yathāpi garuḷo balī; 

Asaṅkhataṃ gavesanto, dose vikkhālayiṃ ahaṃ. 

504 . 

‘‘Diṭṭho ahaṃ dhammavaraṃ, santipadamanuttaraṃ; 

Ādāya viharāmetaṃ, garuḷo pannagaṃ yathā. 

505 . 

‘‘Āsāvatī nāma latā, jātā cittalatāvane; 

Tassā vassasahassena, ekaṃ nibbattate phalaṃ. 

506 . 

‘‘Taṃ devā payirupāsanti, tāvadūraphale sati; 

Devānaṃ sā piyā evaṃ, āsāvatī latuttamā. 

507 . 

‘‘Satasahassupādāya, tāhaṃ paricare muni; 

Sāyaṃ pātaṃ namassāmi, devā āsāvatiṃ yathā. 

508 . 

‘‘Avañjhā pāricariyā, amoghā ca namassanā; 

Dūrāgatampi maṃ santaṃ, khaṇoyaṃ na virādhayi. 

509 . 

‘‘Paṭisandhiṃ na passāmi, vicinanto bhave ahaṃ; 

Nirūpadhi vippamutto , upasanto carāmahaṃ. 

510 . 

‘‘Yathāpi padumaṃ nāma, sūriyaraṃsena pupphati; 

Tathevāhaṃ mahāvīra, buddharaṃsena pupphito. 

511 . 

‘‘Yathā balākayonimhi, na vijjati pumo sadā; 

Meghesu gajjamānesu, gabbhaṃ gaṇhanti tā sadā. 

512 . 

‘‘Cirampi gabbhaṃ dhārenti, yāva megho na gajjati; 

Bhārato parimuccanti, yadā megho pavassati. 

513 . 

‘‘Padumuttarabuddhassa , dhammameghena gajjato; 

Saddena dhammameghassa, dhammagabbhaṃ agaṇhahaṃ. 

514 . 

Satasahassupādāya, puññagabbhaṃ dharemahaṃ; 

Nappamuccāmi bhārato, dhammamegho na gajjati. 

515 . 

‘‘Yadā tuvaṃ sakyamuni, ramme kapilavatthave; 

Gajjasi dhammameghena, bhārato parimuccahaṃ. 

516 . 

‘‘Suññataṃ animittañca, tathāppaṇihitampi ca; 

Caturo ca phale sabbe, dhammevaṃ vijanayiṃ ahaṃ. 

Dutiyabhāṇavāraṃ. 

517 . 

‘‘Aparimeyyupādāya, patthemi tava sāsanaṃ; 

So me attho anuppatto, santipadamanuttaraṃ. 

518 . 

‘‘Vinaye pāramiṃ patto, yathāpi pāṭhiko isi; 

Na me samasamo atthi, dhāremi sāsanaṃ ahaṃ. 

519 . 

‘‘Vinaye khandhake cāpi, tikacchede ca pañcake ; 

Ettha me vimati natthi, akkhare byañjanepi vā. 

520 . 

‘‘Niggahe paṭikamme ca, ṭhānāṭhāne ca kovido; 

Osāraṇe vuṭṭhāpane, sabbattha pāramiṃ gato. 

521 . 

‘‘Vinaye khandhake vāpi, nikkhipitvā padaṃ ahaṃ; 

Ubhato viniveṭhetvā, rasato osareyyahaṃ. 

522 . 

‘‘Niruttiyā sukusalo, atthānatthe ca kovido; 

Anaññātaṃ mayā natthi, ekaggo satthu sāsane. 

523 . 

‘‘Rūpadakkho ahaṃ ajja, sakyaputtassa sāsane; 

Kaṅkhaṃ sabbaṃ vinodemi, chindāmi sabbasaṃsayaṃ. 

524 . 

‘‘Padaṃ anupadañcāpi, akkharañcāpi byañjanaṃ; 

Nidāne pariyosāne, sabbattha kovido ahaṃ. 

525 . 

‘‘Yathāpi rājā balavā, niggaṇhitvā parantape; 

Vijinitvāna saṅgāmaṃ, nagaraṃ tattha māpaye. 

526 . 

‘‘Pākāraṃ parikhañcāpi, esikaṃ dvārakoṭṭhakaṃ; 

Aṭṭālake ca vividhe, kāraye nagare bahū. 

527 . 

‘‘Siṅghāṭakaṃ caccarañca, suvibhattantarāpaṇaṃ; 

Kārayeyya sabhaṃ tattha, atthānatthavinicchayaṃ. 

528 . 

‘‘Nigghātatthaṃ amittānaṃ, chiddāchiddañca jānituṃ; 

Balakāyassa rakkhāya, senāpaccaṃ ṭhapeti so. 

529 . 

‘‘Ārakkhatthāya bhaṇḍassa, nidhānakusalaṃ naraṃ; 

Mā me bhaṇḍaṃ vinassīti, bhaṇḍarakkhaṃ ṭhapeti so. 

530 . 

‘‘Mamatto 

Hoti yo rañño, vuddhiṃ yassa ca icchati. 

Tassādhikaraṇaṃ deti, mittassa paṭipajjituṃ. 

531 . 

‘‘Uppātesu nimittesu, lakkhaṇesu ca kovidaṃ; 

Ajjhāyakaṃ mantadharaṃ, porohicce ṭhapeti so. 

532 . 

‘‘Etehaṅgehi sampanno, khattiyoti pavuccati; 

Sadā rakkhanti rājānaṃ, cakkavākova dukkhitaṃ. 

533 . 

‘‘Tatheva tvaṃ mahāvīra, hatāmittova khattiyo; 

Sadevakassa lokassa, dhammarājāti vuccati. 

534 . 

‘‘Titthiye nihanitvāna , mārañcāpi sasenakaṃ; 

Tamandhakāraṃ vidhamitvā, dhammanagaraṃ amāpayi. 

535 . 

‘‘Sīlaṃ pākārakaṃ tattha, ñāṇaṃ te dvārakoṭṭhakaṃ; 

Saddhā te esikā vīra, dvārapālo ca saṃvaro. 

536 . 

‘‘Satipaṭṭhānamaṭṭālaṃ, paññā te caccaraṃ mune; 

Iddhipādañca siṅghāṭaṃ, dhammavīthi sumāpitā. 

537 . 

‘‘Suttantaṃ abhidhammañca, vinayañcāpi kevalaṃ; 

Navaṅgaṃ buddhavacanaṃ, esā dhammasabhā tava. 

538 . 

‘‘Suññataṃ animittañca, vihārañcappaṇīhitaṃ; 

Āneñjañca nirodho ca, esā dhammakuṭī tava. 

539 . 

‘‘Paññāya aggo nikkhitto , paṭibhāne ca kovido; 

Sāriputtoti nāmena, dhammasenāpatī tava. 

540 . 

‘‘Cutūpapātakusalo, iddhiyā pāramiṃ gato; 

Kolito nāma nāmena, porohicco tavaṃ mune. 

541 . 

‘‘Porāṇakavaṃsadharo, uggatejo durāsado; 

Dhutavādīguṇenaggo, akkhadasso tavaṃ mune. 

542 . 

‘‘Bahussuto dhammadharo, sabbapāṭhī ca sāsane; 

Ānando nāma nāmena, dhammārakkho tavaṃ mune. 

543 . 

‘‘Ete sabbe atikkamma, pamesi bhagavā mamaṃ; 

Vinicchayaṃ me pādāsi, vinaye viññudesitaṃ. 

544 . 

‘‘Yo koci vinaye pañhaṃ, pucchati buddhasāvako; 

Tattha me cintanā natthi, taññevatthaṃ kathemahaṃ. 

545 . 

‘‘Yāvatā buddhakhettamhi, ṭhapetvā taṃ mahāmuni; 

Vinaye mādiso natthi, kuto bhiyyo bhavissati. 

546 . 

‘‘Bhikkhusaṅghe nisīditvā, evaṃ gajjati gotamo; 

Upālissa samo natthi, vinaye khandhakesu ca. 

547 . 

‘‘Yāvatā buddhabhaṇitaṃ, navaṅgaṃ satthusāsanaṃ; 

Vinayogadhaṃ taṃ sabbaṃ, 

Vinayamūlapassino . 

548 . 

‘‘Mama kammaṃ saritvāna, gotamo sakyapuṅgavo; 

Bhikkhusaṅghe nisīditvā, etadagge ṭhapesi maṃ. 

549 . 

‘‘Satasahassupādāya, imaṃ ṭhānaṃ apatthayiṃ; 

So me attho anuppatto, vinaye pāramiṃ gato. 

550 . 

‘‘Sakyānaṃ nandijanano, kappako āsahaṃ pure; 

Vijahitvāna taṃ jātiṃ, putto jāto mahesino. 

551 . 

‘‘Ito dutiyake kappe, añjaso nāma khattiyo; 

Anantatejo amitayaso, bhūmipālo mahaddhano. 

552 . 

‘‘Tassa rañño ahaṃ putto, candano nāma khattiyo; 

Jātimadenupatthaddho, yasabhogamadena ca. 

553 . 

‘‘Nāgasatasahassāni, sabbālaṅkārabhūsitā; 

Tidhāpabhinnā mātaṅgā, parivārenti maṃ sadā. 

554 . 

‘‘Sabalehi paretohaṃ, uyyānaṃ gantukāmako; 

Āruyha sirikaṃ nāgaṃ, nagarā nikkhamiṃ tadā. 

555 . 

‘‘Caraṇena ca sampanno, guttadvāro susaṃvuto; 

Devalo nāma sambuddho, āgacchi purato mama. 

556 . 

‘‘Pesetvā sirikaṃ nāgaṃ, buddhaṃ āsādayiṃ tadā; 

Tato sañjātakopo so , nāgo nuddharate padaṃ. 

557 . 

‘‘Nāgaṃ ruṇṇamanaṃ disvā, buddhe kodhaṃ akāsahaṃ; 

Vihesayitvā sambuddhaṃ, uyyānaṃ agamāsahaṃ. 

558 . 

‘‘Sātaṃ tattha na vindāmi, siro pajjalito yathā; 

Pariḷāhena ḍayhāmi, macchova baḷisādako. 

559 . 

‘‘Sasāgarantā pathavī, ādittā viya hoti me; 

Pitu santikupāgamma, idaṃ vacanamabraviṃ. 

560 . 

‘‘Āsīvisaṃva kupitaṃ, aggikkhandhaṃva āgataṃ; 

Mattaṃva kuñjaraṃ dantiṃ, yaṃ sayambhumasādayiṃ. 

561 . 

‘‘Āsādito mayā buddho, ghoro uggatapo jino; 

Purā sabbe vinassāma, khamāpessāma taṃ muniṃ. 

562 . 

‘‘No ce taṃ nijjhāpessāma, attadantaṃ samāhitaṃ; 

Orena sattadivasā, raṭṭhaṃ me vidhamissati. 

563 . 

‘‘Sumekhalo kosiyo ca, siggavo cāpi sattako ; 

Āsādayitvā isayo, duggatā te saraṭṭhakā. 

564 . 

‘‘Yadā kuppanti isayo, saññatā brahmacārino; 

Sadevakaṃ vināsenti, sasāgaraṃ sapabbataṃ. 

565 . 

‘‘Tiyojanasahassamhi, purise sannipātayiṃ; 

Accayaṃ desanatthāya, sayambhuṃ upasaṅkamiṃ. 

566 . 

‘‘Allavatthā allasirā, sabbeva pañjalīkatā; 

Buddhassa pāde nipatitvā, idaṃ vacanamabravuṃ . 

567 . 

‘‘Khamassu tvaṃ mahāvīra, abhiyācati taṃ jano; 

Pariḷāhaṃ vinodehi, mā no raṭṭhaṃ vināsaya. 

568 . 

‘‘Sadevamānusā sabbe, sadānavā sarakkhasā; 

Ayomayena kuṭena, siraṃ bhindeyyu me sadā. 

569 . 

‘‘Dake aggi na saṇṭhāti, bījaṃ sele na rūhati; 

Agade kimi na saṇṭhāti, kopo buddhe na jāyati. 

570 . 

‘‘Yathā ca bhūmi acalā, appameyyo ca sāgaro; 

Anantako ca ākāso, evaṃ buddhā akhobhiyā. 

571 . 

‘‘Sadā khantā mahāvīrā, khamitā ca tapassino; 

Khantānaṃ khamitānañca, gamanaṃ taṃ na vijjati. 

572 . 

‘‘Idaṃ vatvāna sambuddho, pariḷāhaṃ vinodayaṃ; 

Mahājanassa purato, nabhaṃ abbhuggami tadā. 

573 . 

‘‘Tena kammenahaṃ vīra, hīnattaṃ ajjhupāgato; 

Samatikkamma taṃ jātiṃ, pāvisiṃ abhayaṃ puraṃ. 

574 . 

‘‘Tadāpi maṃ mahāvīra, ḍayhamānaṃ susaṇṭhitaṃ; 

Pariḷāhaṃ vinodesi, sayambhuñca khamāpayiṃ. 

575 . 

‘‘Ajjāpi maṃ mahāvīra, ḍayhamānaṃ tihaggibhi; 

Nibbāpesi tayo aggī, sītibhāvañca pāpayiṃ . 

576 . 

Yesaṃ sotāvadhānatthi, suṇātha mama bhāsato; 

Atthaṃ tumhaṃ pavakkhāmi, yathā diṭṭhaṃ padaṃ mama. 

577 . 

‘‘Sayambhuṃ taṃ vimānetvā, santacittaṃ samāhitaṃ; 

Tena kammenahaṃ ajja, jātomhi nīcayoniyaṃ. 

578 . 

‘‘Mā vo khaṇaṃ virādhetha, khaṇātītā hi socare; 

Sadatthe vāyameyyātha, khaṇo vo paṭipādito. 

579 . 

‘‘Ekaccānañca vamanaṃ, ekaccānaṃ virecanaṃ; 

Visaṃ halāhalaṃ eke, ekaccānañca osadhaṃ. 

580 . 

‘‘Vamanaṃ paṭipannānaṃ, phalaṭṭhānaṃ virecanaṃ; 

Osadhaṃ phalalābhīnaṃ, puññakkhettaṃ gavesinaṃ. 

581 . 

‘‘Sāsanena viruddhānaṃ, visaṃ halāhalaṃ yathā; 

Āsīviso diṭṭhaviso , evaṃ jhāpeti taṃ naraṃ. 

582 . 

‘‘Sakiṃ pītaṃ halāhalaṃ, uparundhati jīvitaṃ; 

Sāsanena virujjhitvā, kappakoṭimhi ḍayhati. 

583 . 

‘‘Khantiyā avihiṃsāya, mettacittavatāya ca; 

Sadevakaṃ so tārati, tasmā te avirādhiyā . 

584 . 

‘‘Lābhālābhe na sajjanti, sammānanavimānane; 

Pathavīsadisā buddhā, tasmā te na virādhiyā . 

585 . 

‘‘Devadatte ca vadhake, core aṅgulimālake; 

Rāhule dhanapāle ca, sabbesaṃ samako muni. 

586 . 

‘‘Etesaṃ paṭigho natthi, rāgomesaṃ na vijjati; 

Sabbesaṃ samako buddho, vadhakassorasassa ca. 

587 . 

‘‘Panthe disvāna kāsāvaṃ, chaḍḍitaṃ mīḷhamakkhitaṃ; 

Sirasmiṃ añjaliṃ katvā, vanditabbaṃ isiddhajaṃ. 

588 . 

‘‘Abbhatītā ca ye buddhā, vattamānā anāgatā; 

Dhajenānena sujjhanti, tasmā ete namassiyā. 

589 . 

‘‘Satthukappaṃ suvinayaṃ, dhāremi hadayenahaṃ; 

Namassamāno vinayaṃ, viharissāmi sabbadā. 

590 . 

‘‘Vinayo āsayo mayhaṃ, vinayo ṭhānacaṅkamaṃ; 

Kappemi vinaye vāsaṃ, vinayo mama gocaro. 

591 . 

‘‘Vinaye pāramippatto, samathe cāpi kovido; 

Upāli taṃ mahāvīra, pāde vandati satthuno. 

592 . 

‘‘So ahaṃ vicarissāmi, gāmā gāmaṃ purā puraṃ; 

Namassamāno sambuddhaṃ, dhammassa ca sudhammataṃ. 

593 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

594 . 

‘‘Svāgataṃ vata me āsi, buddhaseṭṭhassa santike; 

Tisso vijjā anuppattā, kataṃ buddhassa sāsanaṃ. 

595 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā upāli thero imā gāthāyo abhāsitthāti. 

Upālittherassāpadānaṃ chaṭṭhaṃ. 

3-7. Aññāsikoṇḍaññattheraapadānaṃ 

596 . 

‘‘Padumuttarasambuddhaṃ, lokajeṭṭhaṃ vināyakaṃ; 

Buddhabhūmimanuppattaṃ, paṭhamaṃ addasaṃ ahaṃ. 

597 . 

‘‘Yāvatā bodhiyā mūle, yakkhā sabbe samāgatā; 

Sambuddhaṃ parivāretvā, vandanti pañjalīkatā. 

598 . 

‘‘Sabbe devā tuṭṭhamanā, ākāse sañcaranti te; 

Buddho ayaṃ anuppatto, andhakāratamonudo. 

599 . 

‘‘Tesaṃ hāsaparetānaṃ, mahānādo avattatha; 

Kilese jhāpayissāma, sammāsambuddhasāsane. 

600 . 

‘‘Devānaṃ giramaññāya, vācāsabhimudīrihaṃ; 

Haṭṭho haṭṭhena cittena, ādibhikkhamadāsahaṃ. 

601 . 

‘‘Mama saṅkappamaññāya, satthā loke anuttaro; 

Devasaṅghe nisīditvā, imā gāthā abhāsatha. 

602 . 

‘‘‘Sattāhaṃ abhinikkhamma, bodhiṃ ajjhagamaṃ ahaṃ; 

Idaṃ me paṭhamaṃ bhattaṃ, brahmacārissa yāpanaṃ. 

603 . 

‘‘‘Tusitā hi idhāgantvā, yo me bhikkhaṃ upānayi; 

Tamahaṃ kittayissāmi, suṇotha mama bhāsato. 

604 . 

‘‘‘Tiṃsakappasahassāni , devarajjaṃ karissati; 

Sabbe deve abhibhotvā, tidivaṃ āvasissati. 

605 . 

‘‘‘Devalokā cavitvāna, manussattaṃ gamissati; 

Sahassadhā cakkavattī, tattha rajjaṃ karissati. 

606 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

607 . 

‘‘‘Tidasā so cavitvāna, manussattaṃ gamissati; 

Agārā pabbajitvāna, chabbassāni vasissati. 

608 . 

‘‘‘Tato sattamake vasse, buddho saccaṃ kathessati; 

Koṇḍañño nāma nāmena, paṭhamaṃ sacchikāhiti’. 

609 . 

‘‘Nikkhantenānupabbajiṃ , padhānaṃ sukataṃ mayā; 

Kilese jhāpanatthāya, pabbajiṃ anagāriyaṃ. 

610 . 

‘‘Abhigantvāna sabbaññū, buddho loke sadevake; 

Isināme migāraññe , amatabherimāhani. 

611 . 

‘‘So dāni patto amataṃ, santipadamanuttaraṃ; 

Sabbāsave pariññāya, viharāmi anāsavo. 

612 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā aññāsikoṇḍañño thero imā 

Gāthāyo abhāsitthāti. 

Aññāsikoṇḍaññattherassāpadānaṃ sattamaṃ. 

3-8. Piṇḍolabhāradvājattheraapadānaṃ 

613 . 

‘‘Padumuttaro nāma jino, sayambhū aggapuggalo; 

Purato himavantassa, cittakūṭe vasī tadā. 

614 . 

‘‘Abhītarūpo tatthāsiṃ, migarājā catukkamo; 

Tassa saddaṃ suṇitvāna, vikkhambhanti bahujjanā. 

615 . 

‘‘Suphullaṃ padumaṃ gayha, upagacchiṃ narāsabhaṃ; 

Vuṭṭhitassa samādhimhā, buddhassa abhiropayiṃ. 

616 . 

‘‘Cātuddisaṃ namassitvā, buddhaseṭṭhaṃ naruttamaṃ; 

Sakaṃ cittaṃ pasādetvā, sīhanādaṃ nadiṃ ahaṃ . 

617 . 

‘‘Padumuttaro lokavidū, āhutīnaṃ paṭiggaho; 

Sakāsane nisīditvā, imā gāthā abhāsatha. 

618 . 

‘‘‘Buddhassa giramaññāya, sabbe devā samāgatā; 

Āgato vadataṃ seṭṭho, dhammaṃ sossāma taṃ mayaṃ. 

619 . 

‘‘‘Tesaṃ hāsaparetānaṃ, purato lokanāyako; 

Mama saddaṃ pakittesi, dīghadassī mahāmuni’. 

620 . 

‘‘Yenidaṃ padumaṃ dinnaṃ, sīhanādo ca nādito; 

Tamahaṃ kittayissāmi, suṇātha mama bhāsato. 

621 . 

‘‘‘Ito aṭṭhamake kappe, cakkavattī bhavissati; 

Sattaratanasampanno catudīpamhi issaro. 

622 . 

‘‘‘Kārayissati issariyaṃ , mahiyā catusaṭṭhiyā; 

Padumo nāma nāmena, cakkavattī mahabbalo. 

623 . 

‘‘Kappasatasahassamhi , okkākakulasambhavo; 

Gotamo nāma gottena, satthā loke bhavissati. 

624 . 

‘Pakāsite pāvacane, brahmabandhu bhavissati; 

Brahmaññā abhinikkhamma, pabbajissati tāvade’. 

625 . 

‘‘Padhānapahitatto so, upasanto nirūpadhi; 

Sabbāsave pariññāya, nibbāyissatināsavo. 

626 . 

‘‘Vijane pantaseyyamhi, vāḷamigasamākule; 

Sabbāsave pariññāya, nibbāyissatināsavo. 

627 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā piṇḍolabhāradvājo thero imā gāthāyo abhāsitthāti. 

Piṇḍolabhāradvājattherassāpadānaṃ aṭṭhamaṃ. 

3-9. Khadiravaniyarevatattheraapadānaṃ 

628 . 

‘‘Gaṅgā bhāgīrathī nāma, himavantā pabhāvitā; 

Kutitthe nāviko āsiṃ, orime ca tariṃ ahaṃ. 

629 . 

‘‘Padumuttaro nāyako, sambuddho dvipaduttamo; 

Vasī satasahassehi, gaṅgātīramupāgato . 

630 . 

‘‘Bahū nāvā samānetvā, vaḍḍhakīhi susaṅkhataṃ; 

Nāvāya chadanaṃ katvā, paṭimāniṃ narāsabhaṃ. 

631 . 

‘‘Āgantvāna ca sambuddho, ārūhi tañca nāvakaṃ; 

Vārimajjhe ṭhito satthā, imā gāthā abhāsatha. 

632 . 

‘‘‘Yo so tāresi sambuddhaṃ, saṅghañcāpi anāsavaṃ; 

Tena cittappasādena, devaloke ramissati. 

633 . 

‘‘‘Nibbattissati te byamhaṃ, sukataṃ nāvasaṇṭhitaṃ; 

Ākāse pupphachadanaṃ, dhārayissati sabbadā. 

634 . 

‘‘‘Aṭṭhapaññāsakappamhi , tārako nāma khattiyo; 

Cāturanto vijitāvī, cakkavattī bhavissati. 

635 . 

‘‘‘Sattapaññāsakappamhi , cammako nāma khattiyo; 

Uggacchantova sūriyo, jotissati mahabbalo. 

636 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

637 . 

‘‘‘Tidasā so cavitvāna, manussattaṃ gamissati; 

Revato nāma nāmena, brahmabandhu bhavissati. 

638 . 

‘‘‘Agārā nikkhamitvāna, sukkamūlena codito; 

Gotamassa bhagavato, sāsane pabbajissati. 

639 . 

‘‘‘So pacchā pabbajitvāna, yuttayogo vipassako; 

Sabbāsave pariññāya, nibbāyissatināsavo’. 

640 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Dhāremi antimaṃ dehaṃ, sammāsambuddhasāsane. 

641 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova, kilese jhāpayī mama. 

642 . 

‘‘Tato maṃ vananirataṃ, disvā lokantagū muni; 

Vanavāsibhikkhūnaggaṃ, paññapesi mahāmati. 

643 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā khadiravaniyo revato thero imā gāthāyo abhāsitthāti. 

Khadiravaniyarevatattherassāpadānaṃ navamaṃ. 

3-10. Ānandattheraapadānaṃ 

644 . 

‘‘Ārāmadvārā nikkhamma, padumuttaro mahāmuni; 

Vassento amataṃ vuṭṭhiṃ, nibbāpesi mahājanaṃ. 

645 . 

‘‘Satasahassaṃ te dhīrā, chaḷabhiññā mahiddhikā; 

Parivārenti sambuddhaṃ, chāyāva anapāyinī . 

646 . 

‘‘Hatthikkhandhagato āsiṃ, setacchattaṃ varuttamaṃ; 

Sucārurūpaṃ disvāna, vitti me udapajjatha. 

647 . 

‘‘Oruyha hatthikhandhamhā, upagacchiṃ narāsabhaṃ; 

Ratanāmayachattaṃ me, buddhaseṭṭhassa dhārayiṃ. 

648 . 

‘‘Mama saṅkappamaññāya, padumuttaro mahāisi; 

Taṃ kathaṃ ṭhapayitvāna, imā gāthā abhāsatha. 

649 . 

‘‘‘Yo so chattamadhāresi, soṇṇālaṅkārabhūsitaṃ; 

Tamahaṃ kittayissāmi, suṇotha mama bhāsato. 

650 . 

‘‘‘Ito gantvā ayaṃ poso, tusitaṃ āvasissati; 

Anubhossati sampattiṃ, accharāhi purakkhato. 

651 . 

‘‘‘Catuttiṃsatikkhattuñca, devarajjaṃ karissati; 

Balādhipo aṭṭhasataṃ, vasudhaṃ āvasissati. 

652 . 

‘‘‘Aṭṭhapaññāsakkhattuñca, cakkavattī bhavissati; 

Padesarajjaṃ vipulaṃ, mahiyā kārayissati. 

653 . 

‘‘‘Kappasatasahassamhi , okkākakulasambhavo; 

Gotamo nāma gottena, satthā loke bhavissati. 

654 . 

‘‘‘Sakyānaṃ kulaketussa, ñātibandhu bhavissati; 

Ānando nāma nāmena, upaṭṭhāko mahesino. 

655 . 

‘‘‘Ātāpī nipako cāpi, bāhusacce sukovido; 

Nivātavutti atthaddho, sabbapāṭhī bhavissati. 

656 . 

‘‘‘Padhānapahitatto so, upasanto nirūpadhi; 

Sabbāsave pariññāya, nibbāyissatināsavo. 

657 . 

‘‘‘Santi āraññakā nāgā, kuñjarā saṭṭhihāyanā; 

Tidhāpabhinnā mātaṅgā, īsādantā urūḷhavā. 

658 . 

‘‘‘Anekasatasahassā, paṇḍitāpi mahiddhikā; 

Sabbe te buddhanāgassa, na hontu paṇidhimhi te’ . 

659 . 

‘‘Ādiyāme namassāmi, majjhime atha pacchime; 

Pasannacitto sumano, buddhaseṭṭhaṃ upaṭṭhahiṃ. 

660 . 

‘‘Ātāpī nipako cāpi, sampajāno patissato; 

Sotāpattiphalaṃ patto, sekhabhūmīsu kovido. 

661 . 

‘‘Satasahassito kappe, yaṃ kammamabhinīhariṃ; 

Tāhaṃ bhūmimanuppatto, ṭhitā saddhammamācalā . 

662 . 

‘‘Svāgataṃ vata me āsi, buddhaseṭṭhassa santike; 

Tisso vijjā anuppattā, kataṃ buddhassa sāsanaṃ. 

663 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ānando thero imā gāthāyo abhāsitthāti. 

Ānandattherassāpadānaṃ dasamaṃ. 

Tassuddānaṃ – 

Buddho paccekabuddho ca, sāriputto ca kolito; 

Kassapo anuruddho ca, puṇṇatthero upāli ca. 

Aññāsikoṇḍañño piṇḍolo, revatānandapaṇḍito; 

Chasatāni ca paññāsa, gāthāyo sabbapiṇḍitā. 

Apadāne buddhavaggo paṭhamo. 

2. Sīhāsaniyavaggo 

1. Sīhāsanadāyakattheraapadānaṃ 

1 . 

‘‘Nibbute lokanāthamhi, siddhatthe dvipaduttame ; 

Vitthārike pāvacane, bāhujaññamhi sāsane. 

2 . 

‘‘Pasannacitto sumano, sīhāsanamakāsahaṃ; 

Sīhāsanaṃ karitvāna, pādapīṭhamakāsahaṃ. 

3 . 

‘‘Sīhāsane ca vassante, gharaṃ tattha akāsahaṃ; 

Tena cittappasādena, tusitaṃ upapajjahaṃ. 

4 . 

‘‘Āyāmena catubbīsa, yojanaṃ āsi tāvade; 

Vimānaṃ sukataṃ mayhaṃ, vitthārena catuddasa. 

5 . 

‘‘Sataṃ kaññāsahassāni, parivārenti maṃ sadā; 

Soṇṇamayañca pallaṅkaṃ, byamhe āsi sunimmitaṃ. 

6 . 

‘‘Hatthiyānaṃ assayānaṃ, dibbayānaṃ upaṭṭhitaṃ; 

Pāsādā sivikā ceva, nibbattanti yadicchakaṃ. 

7 . 

‘‘Maṇimayā ca pallaṅkā, aññe sāramayā bahū; 

Nibbattanti mamaṃ sabbe, sīhāsanassidaṃ phalaṃ. 

8 . 

‘‘Soṇṇamayā rūpimayā, phalikāveḷuriyāmayā; 

Pādukā abhirūhāmi, pādapīṭhassidaṃ phalaṃ. 

9 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, puññakammassidaṃ phalaṃ. 

10 . 

‘‘Tesattatimhito kappe, indanāmā tayo janā; 

Dvesattatimhito kappe, tayo sumananāmakā. 

11 . 

‘‘Samasattatito kappe, tayo varuṇanāmakā; 

Sattaratanasampannā, catudīpamhi issarā. 

12 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sīhāsanadāyako thero imā gāthāyo abhāsitthāti. 

Sīhāsanadāyakattherassāpadānaṃ paṭhamaṃ. 

2. Ekatthambhikattheraapadānaṃ 

13 . 

‘‘Siddhatthassa bhagavato, mahāpūgagaṇo ahu; 

Saraṇaṃ gatā ca te buddhaṃ, saddahanti tathāgataṃ. 

14 . 

‘‘Sabbe saṅgamma mantetvā, māḷaṃ kubbanti satthuno; 

Ekatthambhaṃ alabhantā, vicinanti brahāvane. 

15 . 

‘‘Tehaṃ araññe disvāna, upagamma gaṇaṃ tadā; 

Añjaliṃ paggahetvāna, paripucchiṃ gaṇaṃ ahaṃ. 

16 . 

‘‘Te me puṭṭhā viyākaṃsu, sīlavanto upāsakā; 

Māḷaṃ mayaṃ kattukāmā, ekatthambho na labbhati. 

17 . 

‘‘Ekatthambhaṃ mamaṃ detha, ahaṃ dassāmi satthuno; 

Āharissāmahaṃ thambhaṃ, appossukkā bhavantu te . 

18 . 

‘‘Te me thambhaṃ pavecchiṃsu, pasannā tuṭṭhamānasā; 

Tato paṭinivattitvā, agamaṃsu sakaṃ gharaṃ. 

19 . 

‘‘Aciraṃ gate pūgagaṇe, thambhaṃ ahāsahaṃ tadā; 

Haṭṭho haṭṭhena cittena, paṭhamaṃ ussapesahaṃ. 

20 . 

‘‘Tena cittappasādena, vimānaṃ upapajjahaṃ; 

Ubbiddhaṃ bhavanaṃ mayhaṃ, sattabhūmaṃ samuggataṃ. 

21 . 

‘‘Vajjamānāsu bherīsu, paricāremahaṃ sadā; 

Pañcapaññāsakappamhi, rājā āsiṃ yasodharo. 

22 . 

‘‘Tatthāpi bhavanaṃ mayhaṃ, sattabhūmaṃ samuggataṃ; 

Kūṭāgāravarūpetaṃ, ekatthambhaṃ manoramaṃ. 

23 . 

‘‘Ekavīsatikappamhi, udeno nāma khattiyo; 

Tatrāpi bhavanaṃ mayhaṃ, sattabhūmaṃ samuggataṃ. 

24 . 

‘‘Yaṃ yaṃ yonupapajjāmi, devattaṃ atha mānusaṃ; 

Anubhomi sukhaṃ sabbaṃ , ekatthambhassidaṃ phalaṃ. 

25 . 

‘‘Catunnavutito kappe, yaṃ thambhamadadaṃ tadā; 

Duggatiṃ nābhijānāmi, ekatthambhassidaṃ phalaṃ. 

26 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ekatthambhiko thero imā gāthāyo abhāsitthāti. 

Ekatthambhikattherassāpadānaṃ dutiyaṃ. 

3. Nandattheraapadānaṃ 

27 . 

‘‘Padumuttarassa bhagavato, lokajeṭṭhassa tādino; 

Vatthaṃ khomaṃ mayā dinnaṃ, sayambhussa mahesino. 

28 . 

‘‘Taṃ me buddho viyākāsi, jalajuttaranāmako; 

‘Iminā vatthadānena, hemavaṇṇo bhavissasi. 

29 . 

‘‘‘Dve sampattī anubhotvā, kusalamūlehi codito; 

Gotamassa bhagavato, kaniṭṭho tvaṃ bhavissasi. 

30 . 

‘‘‘Rāgaratto sukhasīlo, kāmesu gedhamāyuto; 

Buddhena codito santo, tadā tvaṃ pabbajissasi. 

31 . 

‘‘‘Pabbajitvāna tvaṃ tattha, kusalamūlena codito; 

Sabbāsave pariññāya, nibbāyissasināsavo’. 

32 . 

‘‘Satta kappasahassamhi, caturo ceḷanāmakā; 

Saṭṭhi kappasahassamhi, upacelā catujjanā. 

33 . 

‘‘Pañca kappasahassamhi, ceḷāva caturo janā; 

Sattaratanasampannā, catudīpamhi issarā. 

34 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā nando thero imā gāthāyo abhāsitthāti. 

Nandattherassāpadānaṃ tatiyaṃ. 

4. Cūḷapanthakattheraapadānaṃ 

35 . 

‘‘Padumuttaro nāma jino, āhutīnaṃ paṭiggaho; 

Gaṇamhā vūpakaṭṭho so, himavante vasī tadā. 

36 . 

‘‘Ahampi himavantamhi, vasāmi assame tadā; 

Acirāgataṃ mahāvīraṃ, upesiṃ lokanāyakaṃ. 

37 . 

‘‘Pupphacchattaṃ gahetvāna, upagacchiṃ narāsabhaṃ; 

Samādhiṃ samāpajjantaṃ, antarāyamakāsahaṃ. 

38 . 

‘‘Ubho hatthehi paggayha, pupphacchattaṃ adāsahaṃ; 

Paṭiggahesi bhagavā, padumuttaro mahāmuni. 

39 . 

‘‘Sabbe devā attamanā, himavantaṃ upenti te; 

Sādhukāraṃ pavattesuṃ, anumodissati cakkhumā. 

40 . 

‘‘Idaṃ vatvāna te devā, upagacchuṃ naruttamaṃ; 

Ākāse dhārayantassa , padumacchattamuttamaṃ. 

41 . 

‘‘Satapattachattaṃ paggayha, adāsi tāpaso mama; 

‘Tamahaṃ kittayissāmi, suṇātha mama bhāsato. 

42 . 

‘‘‘Pañcavīsatikappāni, devarajjaṃ karissati; 

Catuttiṃsatikkhattuñca, cakkavattī bhavissati. 

43 . 

‘‘‘Yaṃ yaṃ yoniṃ saṃsarati, devattaṃ atha mānusaṃ; 

Abbhokāse patiṭṭhantaṃ, padumaṃ dhārayissati’. 

44 . 

‘‘Kappasatasahassamhi, okkākakulasambhavo; 

Gotamo nāma gottena , satthā loke bhavissati. 

45 . 

‘‘‘Pakāsite pāvacane, manussattaṃ labhissati; 

Manomayamhi kāyamhi, uttamo so bhavissati. 

46 . 

‘‘‘Dve bhātaro bhavissanti, ubhopi panthakavhayā; 

Anubhotvā uttamatthaṃ, jotayissanti sāsanaṃ’. 

47 . 

‘‘Sohaṃ aṭṭhārasavasso , pabbajiṃ anagāriyaṃ; 

Visesāhaṃ na vindāmi, sakyaputtassa sāsane. 

48 . 

‘‘Dandhā mayhaṃ gatī āsi, paribhūto pure ahuṃ ; 

Bhātā ca maṃ paṇāmesi, gaccha dāni sakaṃ gharaṃ. 

49 . 

‘‘Sohaṃ paṇāmito santo, saṅghārāmassa koṭṭhake; 

Dummano tattha aṭṭhāsiṃ, sāmaññasmiṃ apekkhavā. 

50 . 

‘‘Bhagavā tattha āgacchi, sīsaṃ mayhaṃ parāmasi; 

Bāhāya maṃ gahetvāna, saṅghārāmaṃ pavesayi. 

51 . 

‘‘Anukampāya me satthā, adāsi pādapuñchaniṃ; 

Evaṃ suddhaṃ adhiṭṭhehi, ekamantamadhiṭṭhahaṃ. 

52 . 

‘‘Hatthehi tamahaṃ gayha, sariṃ kokanadaṃ ahaṃ; 

Tattha cittaṃ vimucci me, arahattaṃ apāpuṇiṃ. 

53 . 

‘‘Manomayesu kāyesu, sabbattha pāramiṃ gato; 

Sabbāsave pariññāya, viharāmi anāsavo. 

54 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā cūḷapanthako thero imā gāthāyo abhāsitthāti. 

Cūḷapanthakattherassāpadānaṃ catutthaṃ. 

5. Pilindavacchattheraapadānaṃ 

55 . 

‘‘Nibbute lokanāthamhi, sumedhe aggapuggale; 

Pasannacitto sumano, thūpapūjaṃ akāsahaṃ. 

56 . 

‘‘Ye ca khīṇāsavā tattha, chaḷabhiññā mahiddhikā; 

Tehaṃ tattha samānetvā, saṅghabhattaṃ akāsahaṃ. 

57 . 

‘‘Sumedhassa bhagavato, upaṭṭhāko tadā ahu; 

Sumedho nāma nāmena, anumodittha so tadā. 

58 . 

‘‘Tena cittappasādena, vimānaṃ upapajjahaṃ; 

Chaḷāsītisahassāni, accharāyo ramiṃsu me. 

59 . 

‘‘Mameva anuvattanti, sabbakāmehi tā sadā; 

Aññe deve abhibhomi, puññakammassidaṃ phalaṃ. 

60 . 

‘‘Pañcavīsatikappamhi, varuṇo nāma khattiyo; 

Visuddhabhojano āsiṃ, cakkavattī ahaṃ tadā. 

61 . 

‘‘Na te bījaṃ pavapanti, napi nīyanti naṅgalā; 

Akaṭṭhapākimaṃ sāliṃ, paribhuñjanti mānusā. 

62 . 

‘‘Tattha rajjaṃ karitvāna, devattaṃ puna gacchahaṃ; 

Tadāpi edisā mayhaṃ, nibbattā bhogasampadā. 

63 . 

‘‘Na maṃ mittā amittā vā, hiṃsanti sabbapāṇino; 

Sabbesampi piyo homi, puññakammassidaṃ phalaṃ. 

64 . 

‘‘Tiṃsakappasahassamhi , yaṃ dānamadadiṃ tadā; 

Duggatiṃ nābhijānāmi, gandhālepassidaṃ phalaṃ. 

65 . 

‘‘Imasmiṃ bhaddake kappe, eko āsiṃ janādhipo; 

Mahānubhāvo rājāhaṃ , cakkavattī mahabbalo. 

66 . 

‘‘Sohaṃ pañcasu sīlesu, ṭhapetvā janataṃ bahuṃ; 

Pāpetvā sugatiṃyeva, devatānaṃ piyo ahuṃ. 

67 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā pilindavaccho thero imā gāthāyo abhāsitthāti. 

Pilindavacchattherassāpadānaṃ pañcamaṃ. 

6. Rāhulattheraapadānaṃ 

68 . 

‘‘Padumuttarassa bhagavato, lokajeṭṭhassa tādino; 

Sattabhūmamhi pāsāde, ādāsaṃ santhariṃ ahaṃ. 

69 . 

‘‘Khīṇāsavasahassehi, parikiṇṇo mahāmuni; 

Upāgami gandhakuṭiṃ, dvipadindo narāsabho. 

70 . 

‘‘Virocento gandhakuṭiṃ, devadevo narāsabho; 

Bhikkhusaṅghe ṭhito satthā, imā gāthā abhāsatha. 

71 . 

‘‘‘Yenāyaṃ jotitā seyyā, ādāsova susanthato; 

Tamahaṃ kittayissāmi, suṇātha mama bhāsato. 

72 . 

‘‘‘Soṇṇamayā rūpimayā, atho veḷuriyāmayā; 

Nibbattissanti pāsādā, ye keci manaso piyā. 

73 . 

‘‘‘Catusaṭṭhikkhattuṃ devindo, devarajjaṃ karissati; 

Sahassakkhattuṃ cakkavattī, bhavissati anantarā. 

74 . 

‘‘‘Ekavīsatikappamhi, vimalo nāma khattiyo; 

Cāturanto vijitāvī, cakkavattī bhavissati. 

75 . 

‘‘‘Nagaraṃ reṇuvatī nāma, iṭṭhakāhi sumāpitaṃ; 

Āyāmato tīṇi sataṃ, caturassasamāyutaṃ. 

76 . 

‘‘‘Sudassano nāma pāsādo, vissakammena māpito ; 

Kūṭāgāravarūpeto, sattaratanabhūsito. 

77 . 

‘‘‘Dasasaddāvivittaṃ taṃ , vijjādharasamākulaṃ; 

Sudassanaṃva nagaraṃ, devatānaṃ bhavissati. 

78 . 

‘‘‘Pabhā niggacchate tassa, uggacchanteva sūriye; 

Virocessati taṃ niccaṃ, samantā aṭṭhayojanaṃ. 

79 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

80 . 

‘‘‘Tusitā so cavitvāna, sukkamūlena codito; 

Gotamassa bhagavato, atrajo so bhavissati. 

81 . 

‘‘‘Sace vaseyya agāraṃ, cakkavattī bhaveyya so; 

Aṭṭhānametaṃ yaṃ tādī, agāre ratimajjhagā. 

82 . 

‘‘‘Nikkhamitvā agāramhā, pabbajissati subbato; 

Rāhulo nāma nāmena, arahā so bhavissati’. 

83 . 

‘‘Kikīva aṇḍaṃ rakkheyya, cāmarī viya vāladhiṃ; 

Nipako sīlasampanno, mamaṃ rakkhi mahāmuni . 

84 . 

‘‘Tassāhaṃ dhammamaññāya, vihāsiṃ sāsane rato; 

Sabbāsave pariññāya, viharāmi anāsavo. 

85 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā rāhulo thero imā gāthāyo abhāsitthāti. 

Rāhulattherassāpadānaṃ chaṭṭhaṃ. 

7. Upasenavaṅgantaputtattheraapadānaṃ 

86 . 

‘‘Padumuttaraṃ bhagavantaṃ, lokajeṭṭhaṃ narāsabhaṃ; 

Pabbhāramhi nisīdantaṃ, upagacchiṃ naruttamaṃ. 

87 . 

‘‘Kaṇikārapupphaṃ disvā, vaṇṭe chetvānahaṃ tadā; 

Alaṅkaritvā chattamhi, buddhassa abhiropayiṃ. 

88 . 

‘‘Piṇḍapātañca pādāsiṃ, paramannaṃ subhojanaṃ; 

Buddhena navame tattha, samaṇe aṭṭha bhojayiṃ. 

89 . 

‘‘Anumodi mahāvīro, sayambhū aggapuggalo; 

Iminā chattadānena, paramannapavecchanā. 

90 . 

‘‘Tena cittappasādena, sampattimanubhossasi; 

Chattiṃsakkhattuṃ devindo, devarajjaṃ karissati. 

91 . 

‘‘Ekavīsatikkhattuñca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

92 . 

‘‘Satasahassito kappe, okkākakulasambhavo; 

Gotamo nāma gottena, satthā loke bhavissati . 

93 . 

‘‘Sāsane dibbamānamhi, manussattaṃ gamissati; 

Tassa dhammesu dāyādo, oraso dhammanimmito. 

94 . 

‘‘Upasenoti nāmena, hessati satthu sāvako; 

Samantapāsādikattā, aggaṭṭhāne ṭhapessati 

. 

95 . 

‘‘Carimaṃ vattate mayhaṃ, bhavā sabbe samūhatā; 

Dhāremi antimaṃ dehaṃ, jetvā māraṃ savāhanaṃ . 

96 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā upaseno vaṅgantaputto thero imā gāthāyo abhāsitthāti. 

Upasenavaṅgantaputtattherassāpadānaṃ sattamaṃ. 

Tatiyabhāṇavāraṃ. 

8. Raṭṭhapālattheraapadānaṃ 

97 . 

‘‘Padumuttarassa bhagavato, lokajeṭṭhassa tādino; 

Varanāgo mayā dinno, īsādanto urūḷhavā. 

98 . 

‘‘Setacchatto pasobhito, sakappano sahatthipo; 

Agghāpetvāna taṃ sabbaṃ, saṅghārāmaṃ akārayiṃ. 

99 . 

‘‘Catupaññāsasahassāni, pāsāde kārayiṃ ahaṃ; 

Mahoghadānaṃ karitvāna, niyyādesiṃ mahesino. 

100 . 

‘‘Anumodi mahāvīro, sayambhū aggapuggalo; 

Sabbe jane hāsayanto, desesi amataṃ padaṃ. 

101 . 

‘‘Taṃ me buddho viyākāsi, jalajuttaranāmako; 

Bhikkhusaṅghe nisīditvā, imā gāthā abhāsatha. 

102 . 

‘‘‘Catupaññāsasahassāni, pāsāde kārayī ayaṃ; 

Kathayissāmi vipākaṃ, suṇotha mama bhāsato. 

103 . 

‘‘‘Aṭṭhārasasahassāni, kūṭāgārā bhavissare; 

Byamhuttamamhi nibbattā, sabbasoṇṇamayā ca te. 

104 . 

‘‘‘Paññāsakkhattuṃ devindo, devarajjaṃ karissati; 

Aṭṭhapaññāsakkhattuñca, cakkavattī bhavissati. 

105 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

106 . 

‘‘‘Devalokā cavitvāna, sukkamūlena codito; 

Aḍḍhe kule mahābhoge, nibbattissati tāvade. 

107 . 

‘‘‘So pacchā pabbajitvāna, sukkamūlena codito; 

Raṭṭhapāloti nāmena, hessati satthu sāvako. 

108 . 

‘‘‘Padhānapahitatto so, upasanto nirūpadhi; 

Sabbāsave pariññāya, nibbāyissatināsavo’. 

109 . 

‘‘Uṭṭhāya abhinikkhamma, jahitā bhogasampadā; 

Kheḷapiṇḍeva bhogamhi, pemaṃ mayhaṃ na vijjati. 

110 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Dhāremi antimaṃ dehaṃ, sammāsambuddhasāsane. 

111 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā raṭṭhapālo thero imā gāthāyo abhāsitthāti. 

Raṭṭhapālattherassāpadānaṃ aṭṭhamaṃ. 

9. Sopākattheraapadānaṃ 

112 . 

‘‘Pabbhāraṃ sodhayantassa , vipine pabbatuttame; 

Siddhattho nāma bhagavā, āgacchi mama santikaṃ. 

113 . 

‘‘Buddhaṃ upagataṃ disvā, lokajeṭṭhassa tādino; 

Santharaṃ santharitvāna , pupphāsanamadāsahaṃ. 

114 . 

‘‘Pupphāsane nisīditvā, siddhattho lokanāyako; 

Mamañca gatimaññāya, aniccatamudāhari. 

115 . 

‘‘‘Aniccā vata saṅkhārā, uppādavayadhammino; 

Uppajjitvā nirujjhanti, tesaṃ vūpasamo sukho’. 

116 . 

‘‘Idaṃ vatvāna sabbaññū, lokajeṭṭho narāsabho; 

Nabhaṃ abbhuggami vīro, haṃsarājāva ambare. 

117 . 

‘‘Sakaṃ diṭṭhiṃ jahitvāna, bhāvayāniccasaññahaṃ; 

Ekāhaṃ bhāvayitvāna, tattha kālaṃ kato ahaṃ. 

118 . 

‘‘Dve sampattī anubhotvā, sukkamūlena codito; 

Pacchime bhave sampatte, sapākayonupāgamiṃ. 

119 . 

‘‘Agārā abhinikkhamma, pabbajiṃ anagāriyaṃ; 

Jātiyā sattavassohaṃ, arahattamapāpuṇiṃ. 

120 . 

‘‘Āraddhavīriyo pahitatto, sīlesu susamāhito; 

Tosetvāna mahānāgaṃ, alatthaṃ upasampadaṃ. 

121 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, pupphadānassidaṃ phalaṃ. 

122 . 

‘‘Catunnavutito kappe, yaṃ saññaṃ bhāvayiṃ tadā; 

Taṃ saññaṃ bhāvayantassa, patto me āsavakkhayo. 

123 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sopāko thero imā gāthāyo abhāsitthāti. 

Sopākattherassāpadānaṃ navamaṃ. 

10. Sumaṅgalattheraapadānaṃ 

124 . 

‘‘Āhutiṃ yiṭṭhukāmohaṃ, paṭiyādetvāna bhojanaṃ; 

Brāhmaṇe paṭimānento, visāle māḷake ṭhito. 

125 . 

‘‘Athaddasāsiṃ sambuddhaṃ, piyadassiṃ mahāyasaṃ; 

Sabbalokavinetāraṃ, sayambhuṃ aggapuggalaṃ. 

126 . 

‘‘Bhagavantaṃ jutimantaṃ, sāvakehi purakkhataṃ; 

Ādiccamiva rocantaṃ, rathiyaṃ paṭipannakaṃ. 

127 . 

‘‘Añjaliṃ paggahetvāna, sakaṃ cittaṃ pasādayiṃ; 

Manasāva nimantesiṃ, ‘āgacchatu mahāmuni’. 

128 . 

‘‘Mama saṅkappamaññāya, satthā loke anuttaro; 

Khīṇāsavasahassehi, mama dvāraṃ upāgami. 

129 . 

‘‘Namo te purisājañña, namo te purisuttama; 

Pāsādaṃ abhirūhitvā, sīhāsane nisīdataṃ . 

130 . 

‘‘Danto dantaparivāro, tiṇṇo tārayataṃ varo; 

Pāsādaṃ abhirūhitvā, nisīdi pavarāsane. 

131 . 

‘‘Yaṃ me atthi sake gehe, āmisaṃ paccupaṭṭhitaṃ; 

Tāhaṃ buddhassa pādāsiṃ, pasanno sehi pāṇibhi. 

132 . 

‘‘Pasannacitto sumano, vedajāto katañjalī; 

Buddhaseṭṭhaṃ namassāmi, aho buddhassuḷāratā. 

133 . 

‘‘Aṭṭhannaṃ payirūpāsataṃ, bhuñjaṃ khīṇāsavā bahū; 

Tuyheveso ānubhāvo, saraṇaṃ taṃ upemahaṃ. 

134 . 

‘‘Piyadassī ca bhagavā, lokajeṭṭho narāsabho; 

Bhikkhusaṅghe nisīditvā, imā gāthā abhāsatha. 

135 . 

‘‘‘Yo so saṅghaṃ abhojesi, ujubhūtaṃ samāhitaṃ; 

Tathāgatañca sambuddhaṃ, suṇātha mama bhāsato. 

136 . 

‘‘‘Sattavīsatikkhattuṃ so, devarajjaṃ karissati; 

Sakakammābhiraddho so, devaloke ramissati. 

137 . 

‘‘‘Dasa aṭṭha cakkhattuṃ so, cakkavattī bhavissati; 

Pathabyā rajjaṃ pañcasataṃ, vasudhaṃ āvasissati’. 

138 . 

‘‘Araññavanamoggayha, kānanaṃ byagghasevitaṃ; 

Padhānaṃ padahitvāna, kilesā jhāpitā mayā. 

139 . 

‘‘Aṭṭhārase kappasate, yaṃ dānamadadiṃ tadā; 

Duggatiṃ nābhijānāmi, bhattadānassidaṃ phalaṃ. 

140 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sumaṅgalo thero imā gāthāyo abhāsitthāti. 

Sumaṅgalattherassāpadānaṃ dasamaṃ. 

Tassuddānaṃ – 

Sīhāsanī ekathambhī, nando ca cūḷapanthako; 

Pilindarāhulo ceva, vaṅganto raṭṭhapālako. 

Sopāko maṅgalo ceva, daseva dutiye vagge; 

Satañca aṭṭhatiṃsa ca, gāthā cettha pakāsitā. 

Sīhāsaniyavaggo dutiyo. 

3. Subhūtivaggo 

1. Subhūtittheraapadānaṃ 

1 . 

‘‘Himavantassāvidūre , nisabho nāma pabbato; 

Assamo sukato mayhaṃ, paṇṇasālā sumāpitā. 

2 . 

‘‘Kosiyo nāma nāmena, jaṭilo uggatāpano; 

Ekākiyo adutiyo, vasāmi nisabhe tadā. 

3 . 

‘‘Phalaṃ mūlañca paṇṇañca, na bhuñjāmi ahaṃ tadā; 

Pavattaṃva supātāhaṃ , upajīvāmi tāvade. 

4 . 

‘‘Nāhaṃ kopemi ājīvaṃ, cajamānopi jīvitaṃ; 

Ārādhemi sakaṃ cittaṃ, vivajjemi anesanaṃ. 

5 . 

‘‘Rāgūpasaṃhitaṃ cittaṃ, yadā uppajjate mama; 

Sayaṃva paccavekkhāmi, ekaggo taṃ damemahaṃ. 

6 . 

‘‘‘Rajjase rajjanīye ca, dussanīye ca dussase; 

Muyhase mohanīye ca, nikkhamassu vanā tuvaṃ. 

7 . 

‘‘‘Visuddhānaṃ ayaṃ vāso, nimmalānaṃ tapassinaṃ; 

Mā kho visuddhaṃ dūsesi, nikkhamassu vanā tuvaṃ. 

8 . 

‘‘‘Agāriko bhavitvāna, yadā puttaṃ , labhissasi; 

Ubhopi mā virādhesi, nikkhamassu vanā tuvaṃ. 

9 . 

‘‘‘Chavālātaṃ yathā kaṭṭhaṃ, na kvaci kiccakārakaṃ; 

Neva gāme araññe vā, na hi taṃ kaṭṭhasammataṃ. 

10 . 

‘‘‘Chavālātūpamo tvaṃsi, na gihī nāpi saññato; 

Ubhato muttako ajja, nikkhamassu vanā tuvaṃ. 

11 . 

‘‘‘Siyā nu kho tava etaṃ, ko pajānāti te idaṃ; 

Saddhādhuraṃ vahisi me, kosajjabahulāya ca. 

12 . 

‘‘‘Jigucchissanti taṃ viññū, asuciṃ nāgariko yathā; 

Ākaḍḍhitvāna isayo, codayissanti taṃ sadā. 

13 . 

‘‘‘Taṃ viññū pavadissanti, samatikkantasāsanaṃ; 

Saṃvāsaṃ alabhanto hi, kathaṃ jīvihisi tuvaṃ. 

14 . 

‘‘‘Tidhāpabhinnaṃ mātaṅgaṃ, kuñjaraṃ saṭṭhihāyanaṃ; 

Balī nāgo upagantvā, yūthā nīharate gajaṃ. 

15 . 

‘‘‘Yūthā vinissaṭo santo, sukhaṃ sātaṃ na vindati; 

Dukkhito vimano hoti, pajjhāyanto pavedhati. 

16 . 

‘‘‘Tatheva jaṭilā tampi, nīharissanti dummatiṃ; 

Tehi tvaṃ nissaṭo santo, sukhaṃ sātaṃ na lacchasi. 

17 . 

‘‘‘Divā vā yadi vā rattiṃ, sokasallasamappito; 

Ḍayhasi pariḷāhena, gajo yūthāva nissaṭo. 

18 . 

‘‘‘Jātarūpaṃ yathā kūṭaṃ, neva jhāyati katthaci; 

Tathā sīlavihīno tvaṃ, na jhāyissasi katthaci. 

19 . 

‘‘‘Agāraṃ vasamānopi, kathaṃ jīvihisi tuvaṃ; 

Mattikaṃ pettikañcāpi, natthi te nihitaṃ dhanaṃ. 

20 . 

‘‘‘Sayaṃ kammaṃ karitvāna, gatte sedaṃ pamocayaṃ; 

Evaṃ jīvihisi gehe, sādhu te taṃ na ruccati. 

21 . 

‘‘‘Evāhaṃ tattha vāremi, saṃkilesagataṃ manaṃ; 

Nānādhammakathaṃ katvā, pāpā cittaṃ nivārayiṃ’. 

22 . 

‘‘Evaṃ me viharantassa, appamādavihārino; 

Tiṃsavassasahassāni, vipine me atikkamuṃ. 

23 . 

‘‘Appamādarataṃ disvā, uttamatthaṃ gavesakaṃ; 

Padumuttarasambuddho, āgacchi mama santikaṃ. 

24 . 

‘‘Timbarūsakavaṇṇābho , appameyyo anūpamo; 

Rūpenāsadiso buddho, ākāse caṅkamī tadā. 

25 . 

‘‘Suphullo sālarājāva, vijjūvabbhaghanantare; 

Ñāṇenāsadiso buddho, ākāse caṅkamī tadā. 

26 . 

‘‘Sīharājā vasambhīto , 

Gajarājāva dappito . 

Lāsito byaggharājāva, ākāse caṅkamī tadā. 

27 . 

‘‘Siṅgīnikkhasavaṇṇābho, khadiraṅgārasannibho; 

Maṇi yathā jotiraso, ākāse caṅkamī tadā. 

28 . 

‘‘Visuddhakelāsanibho , puṇṇamāyeva candimā; 

Majjhanhikeva sūriyo, ākāse caṅkamī tadā. 

29 . 

‘‘Disvā nabhe caṅkamantaṃ, evaṃ cintesahaṃ tadā; 

‘Devo nu kho ayaṃ satto, udāhu manujo ayaṃ. 

30 . 

‘‘‘Na me suto vā diṭṭho vā, mahiyā ediso naro; 

Api mantapadaṃ atthi, ayaṃ satthā bhavissati’. 

31 . 

‘‘Evāhaṃ cintayitvāna, sakaṃ cittaṃ pasādayiṃ; 

Nānāpupphañca gandhañca, sannipātesahaṃ tadā. 

32 . 

‘‘Pupphāsanaṃ paññapetvā, sādhucittaṃ manoramaṃ; 

Narasārathinaṃ aggaṃ, idaṃ vacanamabraviṃ. 

33 . 

‘‘‘Idaṃ me āsanaṃ vīra, paññattaṃ tavanucchavaṃ; 

Hāsayanto mamaṃ cittaṃ, nisīda kusumāsane’. 

34 . 

‘‘Nisīdi tattha bhagavā, asambhītova kesarī; 

Sattarattindivaṃ buddho, pavare kusumāsane. 

35 . 

‘‘Namassamāno aṭṭhāsiṃ, sattarattindivaṃ ahaṃ; 

Vuṭṭhahitvā samādhimhā, satthā loke anuttaro; 

Mama kammaṃ pakittento, idaṃ vacanamabravi. 

36 . 

‘‘‘Bhāvehi buddhānussatiṃ, bhāvanānamanuttaraṃ; 

Imaṃ satiṃ bhāvayitvā, pūrayissasi mānasaṃ. 

37 . 

‘‘‘Tiṃsakappasahassāni, devaloke ramissasi; 

Asītikkhattuṃ devindo, devarajjaṃ karissasi; 

Sahassakkhattuṃ cakkavattī, rājā raṭṭhe bhavissasi. 

38 . 

‘‘‘Padesarajjaṃ vipulaṃ, gaṇanāto asaṅkhiyaṃ; 

Anubhossasi taṃ sabbaṃ, buddhānussatiyā phalaṃ. 

39 . 

‘‘‘Bhavābhave saṃsaranto, mahābhogaṃ labhissasi; 

Bhoge te ūnatā natthi, buddhānussatiyā phalaṃ. 

40 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

41 . 

‘‘‘Asītikoṭiṃ chaḍḍetvā, dāse kammakare bahū; 

Gotamassa bhagavato, sāsane pabbajissasi. 

42 . 

‘‘‘Ārādhayitvā sambuddhaṃ, gotamaṃ sakyapuṅgavaṃ; 

Subhūti nāma nāmena, hessati satthu sāvako. 

43 . 

‘‘‘Bhikkhusaṅghe nisīditvā, dakkhiṇeyyaguṇamhi taṃ; 

Tathāraṇavihāre ca, dvīsu agge ṭhapessati’. 

44 . 

‘‘Idaṃ vatvāna sambuddho, jalajuttamanāmako; 

Nabhaṃ abbhuggamī vīro, haṃsarājāva ambare. 

45 . 

‘‘Sāsito lokanāthena, namassitvā tathāgataṃ; 

Sadā bhāvemi mudito, buddhānussatimuttamaṃ. 

46 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsaṃ agacchahaṃ. 

47 . 

‘‘Asītikkhattuṃ devindo, devarajjamakārayiṃ; 

Sahassakkhattuṃ rājā ca, cakkavattī ahosahaṃ. 

48 . 

‘‘Padesarajjaṃ vipulaṃ, gaṇanāto asaṅkhiyaṃ; 

Anubhomi susampattiṃ, buddhānussatiyā phalaṃ. 

49 . 

‘‘Bhavābhave saṃsaranto, mahābhogaṃ labhāmahaṃ; 

Bhoge me ūnatā natthi, buddhānussatiyā phalaṃ. 

50 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, buddhānussatiyā phalaṃ. 

51 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā subhūti thero imā gāthāyo abhāsitthāti. 

Subhūtittherassāpadānaṃ paṭhamaṃ. 

2. Upavānattheraapadānaṃ 

52 . 

‘‘Padumuttaro nāma jino, sabbadhammāna pāragū; 

Jalitvā aggikkhandhova, sambuddho parinibbuto. 

53 . 

‘‘Mahājanā samāgamma, pūjayitvā tathāgataṃ; 

Citaṃ katvāna sukataṃ, sarīraṃ abhiropayuṃ. 

54 . 

‘‘Sarīrakiccaṃ katvāna, dhātuṃ tattha samānayuṃ; 

Sadevamānusā sabbe, buddhathūpaṃ akaṃsu te. 

55 . 

‘‘Paṭhamā kañcanamayā, dutiyāsi maṇīmayā; 

Tatiyā rūpiyamayā, catutthī phalikāmayā. 

56 . 

‘‘Tathā pañcamiyā bhūmi , lohitaṅgamayā ahu; 

Chaṭṭhā masāragallassa, sabbaratanamayūpari. 

57 . 

‘‘Jaṅghā maṇimayā āsi, vedikā ratanamayā; 

Sabbasoṇṇamayo thūpo, uddhaṃ yojanamuggato. 

58 . 

‘‘Devā tattha samāgantvā, ekato mantayuṃ tadā; 

Mayampi thūpaṃ kassāma, lokanāthassa tādino. 

59 . 

‘‘Dhātu āveṇikā natthi, sarīraṃ ekapiṇḍitaṃ; 

Imamhi buddhathūpamhi, kassāma kañcukaṃ mayaṃ. 

60 . 

‘‘Devā sattahi ratnehi , aññaṃ vaḍḍhesu yojanaṃ; 

Thūpo dviyojanubbedho, timiraṃ byapahanti so. 

61 . 

‘‘Nāgā tattha samāgantvā, ekato mantayuṃ tadā; 

Manussā ceva devā ca, buddhathūpaṃ akaṃsu te. 

62 . 

‘‘Mā no pamattā assumha , appamattā sadevakā; 

Mayampi thūpaṃ kassāma, lokanāthassa tādino. 

63 . 

‘‘Indanīlaṃ mahānīlaṃ, atho jotirasaṃ maṇiṃ; 

Ekato sannipātetvā, buddhathūpaṃ achādayuṃ. 

64 . 

‘‘Sabbaṃ maṇimayaṃ āsi, tāvatā buddhacetiyaṃ; 

Tiyojanasamubbiddhaṃ , ālokakaraṇaṃ tadā. 

65 . 

‘‘Garuḷā ca samāgantvā, ekato mantayuṃ tadā; 

Manussā devā nāgā ca, buddhathūpaṃ akaṃsu te. 

66 . 

‘‘‘Mā no pamattā assumha, appamattā sadevakā; 

Mayampi thūpaṃ kassāma, lokanāthassa tādino’. 

67 . 

‘‘Sabbaṃ maṇimayaṃ thūpaṃ, akaruṃ te ca kañcukaṃ ; 

Yojanaṃ tepi vaḍḍhesuṃ, āyataṃ buddhacetiyaṃ. 

68 . 

‘‘Catuyojanamubbiddho, buddhathūpo virocati; 

Obhāseti disā sabbā, sataraṃsīva uggato. 

69 . 

‘‘Kumbhaṇḍā ca samāgantvā, ekato mantayuṃ tadā; 

Manussā ceva devā ca, nāgā ca garuḷā tathā. 

Paccekaṃ buddhaseṭṭhassa, akaṃsu thūpamuttamaṃ. 

70 . 

‘‘‘Mā no pamattā assumha, appamattā sadevakā; 

Mayampi thūpaṃ kassāma, lokanāthassa tādino; 

Ratanehi chādessāma, āyataṃ buddhacetiyaṃ’. 

71 . 

‘‘Yojanaṃ tepi vaḍḍhesuṃ, āyataṃ buddhacetiyaṃ; 

Pañcayojanamubbiddho, thūpo obhāsate tadā. 

72 . 

‘‘Yakkhā tattha samāgantvā, ekato mantayuṃ tadā; 

Manussā devā nāgā ca, garuḷā kumbhaaṇḍakā. 

73 . 

‘‘Paccekaṃ buddhaseṭṭhassa, akaṃsu thūpamuttamaṃ; 

‘Mā no pamattā assumha, appamattā sadevakā. 

74 . 

‘‘‘Mayampi thūpaṃ kassāma, lokanāthassa tādino; 

Phalikāhi chādessāma, āyataṃ buddhacetiyaṃ’. 

75 . 

‘‘Yojanaṃ tepi vaḍḍhesuṃ, āyataṃ buddhacetiyaṃ; 

Cha yojanāni ubbiddho, thūpo obhāsate tadā. 

76 . 

‘‘Gandhabbā ca samāgantvā, ekato mantayuṃ tadā; 

‘Manujā devatā nāgā, garuḷā kumbhayakkhakā. 

77 . 

‘‘‘Sabbekaṃsu buddhathūpaṃ, mayamettha akārakā; 

Mayampi thūpaṃ kassāma, lokanāthassa tādino’. 

78 . 

‘‘Vediyo satta katvāna, chattamāropayiṃsu te; 

Sabbasoṇṇamayaṃ thūpaṃ, gandhabbā kārayuṃ tadā. 

79 . 

‘‘Sattayojanamubbiddho, thūpo obhāsate tadā; 

Rattindivā na ñāyanti, āloko hoti sabbadā. 

80 . 

‘‘Abhibhonti na tassābhā, candasūrā satārakā; 

Samantā yojanasate, padīpopi na pajjali. 

81 . 

‘‘Tena kālena ye keci, thūpaṃ pūjenti mānusā; 

Na te thūpamāruhanti, ambare ukkhipanti te. 

82 . 

‘‘Devehi ṭhapito yakkho, abhisammatanāmako; 

Dhajaṃ vā pupphadāmaṃ vā, abhiropeti uttari. 

83 . 

‘‘Na te passanti taṃ yakkhaṃ, dāmaṃ passanti gacchato; 

Evaṃ passitvā gacchantā, sabbe gacchanti suggatiṃ. 

84 . 

‘‘Viruddhā ye pāvacane, pasannā ye ca sāsane; 

Pāṭiheraṃ daṭṭhukāmā, thūpaṃ pūjenti mānusā. 

85 . 

‘‘Nagare haṃsavatiyā, ahosiṃ bhatako tadā; 

Āmoditaṃ janaṃ disvā, evaṃ cintesahaṃ tadā. 

86 . 

‘‘‘Uḷāro bhagavā heso, yassa dhātudharedisaṃ; 

Imā ca janatā tuṭṭhā, kāraṃ kubbaṃ na tappare . 

87 . 

‘‘‘Ahampi kāraṃ kassāmi, lokanāthassa tādino; 

Tassa dhammesu dāyādo, bhavissāmi anāgate’. 

88 . 

‘‘Sudhotaṃ rajakenāhaṃ, uttareyyapaṭaṃ mama; 

Veḷagge ālagetvāna, dhajaṃ ukkhipimambare. 

89 . 

‘‘Abhisammatako gayha, ambarehāsi me dhajaṃ; 

Vāteritaṃ dhajaṃ disvā, bhiyyo hāsaṃ janesahaṃ. 

90 . 

‘‘Tattha cittaṃ pasādetvā, samaṇaṃ upasaṅkamiṃ; 

Taṃ bhikkhuṃ abhivādetvā, vipākaṃ pucchahaṃ dhaje. 

91 . 

‘‘So me kathesi ānanda, pītisañjananaṃ mama; 

‘Tassa dhajassa vipākaṃ, anubhossasi sabbadā. 

92 . 

‘‘‘Hatthī assā rathā pattī, senā ca caturaṅginī; 

Parivāressanti taṃ niccaṃ, dhajadānassidaṃ phalaṃ. 

93 . 

‘‘‘Saṭṭhitūriyasahassāni, bheriyo samalaṅkatā; 

Parivāressanti taṃ niccaṃ, dhajadānassidaṃ phalaṃ. 

94 . 

‘‘‘Chaḷāsītisahassāni, nāriyo samalaṅkatā; 

Vicittavatthābharaṇā, āmuttamaṇikuṇḍalā. 

95 . 

‘‘‘Aḷārapamhā hasulā, susaññā tanumajjhimā; 

Parivāressanti taṃ niccaṃ, dhajadānassidaṃ phalaṃ. 

96 . 

‘‘‘Tiṃsakappasahassāni, devaloke ramissasi; 

Asītikkhattuṃ devindo, devarajjaṃ karissasi. 

97 . 

‘‘‘Sahassakkhattuṃ rājā ca, cakkavattī bhavissasi; 

Padesarajjaṃ vipulaṃ, gaṇanāto asaṅkhiyaṃ. 

98 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

99 . 

‘‘‘Devalokā cavitvāna, sukkamūlena codito; 

Puññakammena saṃyutto, brahmabandhu bhavissasi. 

100 . 

‘‘‘Asītikoṭiṃ chaḍḍetvā, dāse kammakare bahū; 

Gotamassa bhagavato, sāsane pabbajissasi. 

101 . 

‘‘‘Ārādhayitvā sambuddhaṃ, gotamaṃ sakyapuṅgavaṃ; 

Upavānoti nāmena, hessasi satthu sāvako’. 

102 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova kilese jhāpayī mama. 

103 . 

‘‘Cakkavattissa santassa, catudīpissarassa me; 

Tiyojanāni samantā, ussīsanti dhajā sadā. 

104 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, dhajadānassidaṃ phalaṃ. 

105 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā upavāno thero imā gāthāyo abhāsitthāti. 

Upavānattherassāpadānaṃ dutiyaṃ. 

3. Tisaraṇagamaniyattheraapadānaṃ 

106 . 

‘‘Nagare candavatiyā , mātuupaṭṭhāko ahuṃ; 

Andhā mātā pitā mayhaṃ, te posemi ahaṃ tadā. 

107 . 

‘‘Rahogato nisīditvā, evaṃ cintesahaṃ tadā; 

Posento mātāpitaro, pabbajjaṃ na labhāmahaṃ. 

108 . 

‘‘Mahandhakārapihitā , tividhaggīhi ḍayhare; 

Etādise bhave jāte, natthi koci vināyako. 

109 . 

‘‘Buddho loke samuppanno, dippati dāni sāsanaṃ; 

Sakkā uddharituṃ attā, puññakāmena jantunā. 

110 . 

‘‘Uggayha tīṇi saraṇe, paripuṇṇāni gopayiṃ; 

Tena kammena sukatena, paṭimokkhāmi duggatiṃ. 

111 . 

‘‘Nisabho nāma samaṇo, buddhassa aggasāvako; 

Tamahaṃ upagantvāna, saraṇagamanaṃ gahiṃ. 

112 . 

‘‘Vassasatasahassāni, āyu vijjati tāvade; 

Tāvatā saraṇagamanaṃ, paripuṇṇaṃ agopayiṃ. 

113 . 

‘‘Carime vattamānamhi, saraṇaṃ taṃ anussariṃ; 

Tena kammena sukatena, tāvatiṃsaṃ agacchahaṃ. 

114 . 

‘‘Devalokagato santo, puññakammasamāhito; 

Yaṃ desaṃ upapajjāmi , aṭṭha hetū labhāmahaṃ. 

115 . 

‘‘Disāsu pūjito homi, tikkhapañño bhavāmahaṃ; 

Sabbe devānuvattanti, amitabhogaṃ labhāmahaṃ. 

116 . 

‘‘Suvaṇṇavaṇṇo sabbattha, paṭikanto bhavāmahaṃ; 

Mittānaṃ acalo homi, yaso abbhuggato mamaṃ. 

117 . 

‘‘Asītikkhattu devindo, devarajjamakārayiṃ; 

Dibbasukhaṃ anubhaviṃ, accharāhi purakkhato. 

118 . 

‘‘Pañcasattatikkhattuñca , cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

119 . 

‘‘Pacchime bhave sampatte, puññakammasamāhito; 

Pure sāvatthiyaṃ jāto, mahāsāle suaḍḍhake. 

120 . 

‘‘Nagarā nikkhamitvāna, dārakehi purakkhato; 

Hasakhiḍḍasamaṅgīhaṃ , saṅghārāmaṃ upāgamiṃ. 

121 . 

‘‘Tatthaddasāsiṃ samaṇaṃ, vippamuttaṃ nirūpadhiṃ; 

So me dhammamadesesi, saraṇañca adāsi me. 

122 . 

‘‘Sohaṃ sutvāna saraṇaṃ, saraṇaṃ me anussariṃ; 

Ekāsane nisīditvā, arahattamapāpuṇiṃ. 

123 . 

‘‘Jātiyā sattame vasse, arahattamapāpuṇiṃ; 

Upasampādayi buddho, guṇamaññāya cakkhumā. 

124 . 

‘‘Aparimeyye ito kappe, saraṇāni agacchahaṃ; 

Tato me sukataṃ kammaṃ, phalaṃ dassesi me idha. 

125 . 

‘‘Sugopitaṃ me saraṇaṃ, mānasaṃ suppaṇīhitaṃ; 

Anubhotvā yasaṃ sabbaṃ, pattomhi acalaṃ padaṃ. 

126 . 

‘‘Yesaṃ sotāvadhānatthi, suṇotha mama bhāsato; 

Ahaṃ vo kathayissāmi, sāmaṃ diṭṭhaṃ padaṃ mama. 

127 . 

‘‘‘Buddho loke samuppanno, vattate jinasāsanaṃ; 

Amatā vāditā bherī, sokasallavinodanā. 

128 . 

‘‘‘Yathāsakena thāmena, puññakkhette anuttare; 

Adhikāraṃ kareyyātha, passayissatha nibbutiṃ. 

129 . 

‘‘‘Paggayha tīṇi saraṇe, pañcasīlāni gopiya; 

Buddhe cittaṃ pasādetvā, dukkhassantaṃ karissatha. 

130 . 

‘‘‘Sammā dhammaṃ bhāvetvāna , sīlāni parigopiya; 

Aciraṃ arahattaṃ vo, sabbepi pāpuṇissatha. 

131 . 

‘‘‘Tevijjo iddhipattomhi, cetopariyakovido; 

Sāvako te mahāvīra, saraṇo vandati satthuno’. 

132 . 

‘‘Aparimeyye ito kappe, saraṇaṃ buddhassa gacchahaṃ; 

Duggatiṃ nābhijānāmi, saraṇaṃ gamane phalaṃ. 

133 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tisaraṇagamaniyo thero imā gāthāyo abhāsitthāti. 

Tisaraṇagamaniyattherassāpadānaṃ tatiyaṃ. 

4. Pañcasīlasamādāniyattheraapadānaṃ 

134 . 

‘‘Nagare candavatiyā, bhatako āsahaṃ tadā; 

Parakammāyane yutto, pabbajjaṃ na labhāmahaṃ. 

135 . 

‘‘Mahandhakārapihitā , tividhaggīhi ḍayhare; 

Kena nu kho upāyena, visaṃyutto bhave ahaṃ. 

136 . 

‘‘Deyyadhammo ca me natthi, varāko bhatako ahaṃ; 

Yaṃnūnāhaṃ pañcasīlaṃ, rakkheyyaṃ paripūrayaṃ. 

137 . 

‘‘Anomadassissa munino, nisabho nāma sāvako; 

Tamahaṃ upasaṅkamma, pañcasikkhāpadaggahiṃ. 

138 . 

‘‘Vassasatasahassāni, āyu vijjati tāvade; 

Tāvatā pañcasīlāni, paripuṇṇāni gopayiṃ. 

139 . 

‘‘Maccukāle ca sampatte, devā assāsayanti maṃ; 

‘Ratho sahassayutto te, mārisāyaṃ upaṭṭhito’. 

140 . 

‘‘Vattante carime citte, mama sīlaṃ anussariṃ; 

Tena kammena sukatena, tāvatiṃsaṃ agacchahaṃ. 

141 . 

‘‘Tiṃsakkhattuñca devindo, devarajjamakārayiṃ; 

Dibbasukhaṃ anubhaviṃ, accharāhi purakkhato. 

142 . 

‘‘Pañcasattatikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

143 . 

‘‘Devalokā cavitvāna, sukkamūlena codito; 

Pure vesāliyaṃ jāto, mahāsāle suaḍḍhake. 

144 . 

‘‘Vassūpanāyike kāle, dippante jinasāsane; 

Mātā ca me pitā ceva, pañcasikkhāpadaggahuṃ. 

145 . 

‘‘Saha sutvānahaṃ sīlaṃ, mama sīlaṃ anussariṃ; 

Ekāsane nisīditvā, arahattamapāpuṇiṃ. 

146 . 

‘‘Jātiyā pañcavassena, arahattamapāpuṇiṃ; 

Upasampādayi buddho, guṇamaññāya cakkhumā. 

147 . 

‘‘Paripuṇṇāni gopetvā, pañcasikkhāpadānahaṃ; 

Aparimeyye ito kappe, vinipātaṃ na gacchahaṃ. 

148 . 

‘‘Svāhaṃ yasamanubhaviṃ, tesaṃ sīlāna vāhasā; 

Kappakoṭimpi kittento, kittaye ekadesakaṃ. 

149 . 

‘‘Pañcasīlāni gopetvā, tayo hetū labhāmahaṃ; 

Dīghāyuko mahābhogo, tikkhapañño bhavāmahaṃ. 

150 . 

‘‘Saṃkittento ca sabbesaṃ, abhimattañca porisaṃ; 

Bhavābhave saṃsaritvā, ete ṭhāne labhāmahaṃ. 

151 . 

‘‘Aparimeyyasīlesu, vattantā jinasāvakā; 

Bhavesu yadi rajjeyyuṃ, vipāko kīdiso bhave. 

152 . 

‘‘Suciṇṇaṃ me pañcasīlaṃ, bhatakena tapassinā ; 

Tena sīlenahaṃ ajja, mocayiṃ sabbabandhanā. 

153 . 

‘‘Aparimeyye ito kappe, pañcasīlāni gopayiṃ; 

Duggatiṃ nābhijānāmi, pañcasīlānidaṃ phalaṃ. 

154 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā pañcasīlasamādāniyo thero imā gāthāyo abhāsitthāti. 

Pañcasīlasamādāniyattherassāpadānaṃ catutthaṃ. 

5. Annasaṃsāvakattheraapadānaṃ 

155 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Kañcanagghiyasaṃkāsaṃ, bāttiṃsavaralakkhaṇaṃ. 

156 . 

‘‘Siddhatthaṃ lokapajjotaṃ, appameyyaṃ anopamaṃ; 

Alatthaṃ paramaṃ pītiṃ, disvā dantaṃ jutindharaṃ. 

157 . 

‘‘Sambuddhaṃ abhināmetvā, bhojayiṃ taṃ mahāmuniṃ; 

Mahākāruṇiko loke , anumodi mamaṃ tadā. 

158 . 

‘‘Tasmiṃ mahākāruṇike, paramassāsakārake; 

Buddhe cittaṃ pasādetvā, kappaṃ saggamhi modahaṃ. 

159 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, bhikkhādānassidaṃ phalaṃ. 

160 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā annasaṃsāvako thero imā gāthāyo abhāsitthāti. 

Annasaṃsāvakattherassāpadānaṃ pañcamaṃ. 

6. Dhūpadāyakattheraapadānaṃ 

161 . 

‘‘Siddhatthassa bhagavato, lokajeṭṭhassa tādino; 

Kuṭidhūpaṃ mayā dinnaṃ, vippasannena cetasā. 

162 . 

Yaṃ yaṃ yonupapajjāmi, devattaṃ atha mānusaṃ; 

Sabbesampi piyo homi, dhūpadānassidaṃ phalaṃ. 

163 . 

‘‘Catunnavutito kappe, yaṃ dhūpamadadiṃ tadā ; 

Duggatiṃ nābhijānāmi, dhūpadānassidaṃ phalaṃ. 

164 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā dhūpadāyako thero imā gāthāyo abhāsitthāti. 

Dhūpadāyakattherassāpadānaṃ chaṭṭhaṃ. 

7. Pulinapūjakattheraapadānaṃ 

165 . 

‘‘Vipassissa bhagavato, bodhiyā pādaputtame; 

Purāṇapulinaṃ hitvā , suddhapulinamākiriṃ. 

166 . 

‘‘Ekanavutito kappe, yaṃ pulinamadāsahaṃ; 

Duggatiṃ nābhijānāmi, pulinadānassidaṃ phalaṃ. 

167 . 

‘‘Tiṃsatime ito kappe, rājā āsiṃ janādhibhū; 

Mahāpulinanāmena, cakkavattī mahabbalo. 

168 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā pulinapūjako thero imā gāthāyo abhāsitthāti. 

Pulinapūjakattherassāpadānaṃ sattamaṃ. 

8. Uttiyattheraapadānaṃ 

169 . 

‘‘Candabhāgānadītīre, susumāro ahaṃ tadā; 

Sagocarappasutohaṃ , nadītitthaṃ agacchahaṃ. 

170 . 

‘‘Siddhattho tamhi samaye, sayambhū aggapuggalo; 

Nadiṃ taritukāmo so, nadītitthaṃ upāgami. 

171 . 

‘‘Upāgate ca sambuddhe, ahampi tatthupāgamiṃ; 

Upagantvāna sambuddhaṃ, imaṃ vācaṃ udīrayiṃ. 

172 . 

‘‘‘Abhirūha mahāvīra, tāressāmi ahaṃ tuvaṃ; 

Pettikaṃ visayaṃ mayhaṃ, anukampa mahāmuni’. 

173 . 

‘‘Mama uggajjanaṃ sutvā, abhirūhi mahāmuni; 

Haṭṭho haṭṭhena cittena, tāresiṃ lokanāyakaṃ. 

174 . 

‘‘Nadiyā pārime tīre, siddhattho lokanāyako; 

Assāsesi mamaṃ tattha, amataṃ pāpuṇissasi. 

175 . 

‘‘Tamhā kāyā cavitvāna, devalokaṃ āgacchahaṃ; 

Dibbasukhaṃ anubhaviṃ, accharāhi purakkhato. 

176 . 

‘‘Sattakkhattuñca devindo, devarajjamakāsahaṃ; 

Tīṇikkhattuṃ cakkavattī, mahiyā issaro ahuṃ. 

177 . 

‘‘Vivekamanuyuttohaṃ , nipako ca susaṃvuto; 

Dhāremi antimaṃ dehaṃ, sammāsambuddhasāsane. 

178 . 

‘‘Catunnavutito kappe, tāresiṃ yaṃ narāsabhaṃ; 

Duggatiṃ nābhijānāmi, taraṇāya idaṃ phalaṃ. 

179 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā uttiyo thero imā gāthāyo abhāsitthāti. 

Uttiyattherassāpadānaṃ aṭṭhamaṃ. 

9. Ekañjalikattheraapadānaṃ 

180 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Vipassiṃ satthavāhaggaṃ, naravaraṃ vināyakaṃ. 

181 . 

‘‘Adantadamanaṃ tādiṃ, mahāvādiṃ mahāmatiṃ; 

Disvā pasanno sumano, ekañjalimakāsahaṃ. 

182 . 

‘‘Ekanavutito kappe, yamañjaliṃ kariṃ tadā; 

Duggatiṃ nābhijānāmi, añjalissa idaṃ phalaṃ. 

183 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ekañjaliko thero imā gāthāyo abhāsitthāti. 

Ekañjalikattherassāpadānaṃ navamaṃ. 

10. Khomadāyakattheraapadānaṃ 

184 . 

‘‘Nagare bandhumatiyā, ahosiṃ vāṇijo tadā; 

Teneva dāraṃ posemi, ropemi bījasampadaṃ. 

185 . 

‘‘Rathiyaṃ paṭipannassa, vipassissa mahesino; 

Ekaṃ khomaṃ mayā dinnaṃ, kusalatthāya satthuno. 

186 . 

‘‘Ekanavutito kappe, yaṃ khomamadadiṃ tadā; 

Duggatiṃ nābhijānāmi, khomadānassidaṃ phalaṃ. 

187 . 

‘‘Sattarase ito kappe, eko sindhavasandhano; 

Sattaratanasampanno, catudīpamhi issaro. 

188 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā khomadāyako thero imā gāthāyo abhāsitthāti. 

Khomadāyakattherassāpadānaṃ dasamaṃ. 

Tassuddānaṃ – 

Susūti upavāno ca, saraṇo sīlagāhako; 

Annasaṃsāvako khomadāyī ca, daseva tatiye gaṇe; 

Añjalī khomadāyī ca, daseva tatiye gaṇe; 

Pañcālīsītisataṃ vuttā, gāthāyo sabbapiṇḍitā. 

Subhūtivaggo tatiyo. 

Catutthabhāṇavāraṃ. 

4. Kuṇḍadhānavaggo 

1. Kuṇḍadhānattheraapadānaṃ 

1 . 

‘‘Sattāhaṃ paṭisallīnaṃ, sayambhuṃ aggapuggalaṃ; 

Pasannacitto sumano, buddhaseṭṭhaṃ upaṭṭhahiṃ. 

2 . 

‘‘Vuṭṭhitaṃ kālamaññāya, padumuttaraṃ mahāmuniṃ; 

Mahantiṃ kadalīkaṇṇiṃ, gahetvā upagacchahaṃ. 

3 . 

‘‘Paṭiggahetvā bhagavā, sabbaññū lokanāyako; 

Mama cittaṃ pasādento, paribhuñji mahāmuni. 

4 . 

‘‘Paribhuñjitvā sambuddho, satthavāho anuttaro; 

Sakāsane nisīditvā, imā gāthā abhāsatha. 

5 . 

‘‘‘Ye ca santi samitāro , yakkhā imamhi pabbate; 

Araññe bhūtabhabyāni , suṇantu vacanaṃ mama’. 

6 . 

‘‘Yo so buddhaṃ upaṭṭhāsi, migarājaṃva kesariṃ ; 

Tamahaṃ kittayissāmi, suṇātha mama bhāsato. 

7 . 

‘‘‘Ekādasañcakkhattuṃ, so devarājā bhavissati; 

Catutiṃsatikkhattuñca, cakkavattī bhavissati. 

8 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

9 . 

‘‘‘Akkositvāna samaṇe, sīlavante anāsave; 

Pāpakammavipākena, nāmadheyyaṃ labhissati . 

10 . 

‘‘‘Tassa dhammesu dāyādo, oraso dhammanimmito; 

Kuṇḍadhānoti nāmena, sāvako so bhavissati’. 

11 . 

‘‘Pavivekamanuyutto, jhāyī jhānarato ahaṃ; 

Tosayitvāna satthāraṃ, viharāmi anāsavo. 

12 . 

‘‘Sāvakehi parivuto, bhikkhusaṅghapurakkhato; 

Bhikkhusaṅghe nisīditvā, salākaṃ gāhayī jino. 

13 . 

‘‘Ekaṃsaṃ cīvaraṃ katvā, vanditvā lokanāyakaṃ; 

Vadataṃ varassa purato, paṭhamaṃ aggahesahaṃ. 

14 . 

‘‘Tena kammena bhagavā, dasasahassīkampako; 

Bhikkhusaṅghe nisīditvā, aggaṭṭhāne ṭhapesi maṃ. 

15 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Dhāremi antimaṃ dehaṃ, sammāsambuddhasāsane. 

16 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā kuṇḍadhāno thero imā gāthāyo abhāsitthāti. 

Kuṇḍadhānattherassāpadānaṃ paṭhamaṃ. 

2. Sāgatattheraapadānaṃ 

17 . 

‘‘Sobhito nāma nāmena, ahosiṃ brāhmaṇo tadā; 

Purakkhato sasissehi, ārāmaṃ agamāsahaṃ. 

18 . 

‘‘Bhagavā tamhi samaye, bhikkhusaṅghapurakkhato; 

Ārāmadvārā nikkhamma, aṭṭhāsi purisuttamo. 

19 . 

‘‘Tamaddasāsiṃ sambuddhaṃ, dantaṃ dantapurakkhataṃ; 

Sakaṃ cittaṃ pasādetvā, santhaviṃ lokanāyakaṃ. 

20 . 

‘‘Ye keci pādapā sabbe, mahiyā te virūhare; 

Buddhimanto tathā sattā, ruhanti jinasāsane. 

21 . 

‘‘Satthavāhosi sappañño, mahesi bahuke jane; 

Vipathā uddharitvāna, pathaṃ ācikkhase tuvaṃ. 

22 . 

‘‘Danto dantaparikiṇṇo , jhāyī jhānaratehi ca; 

Ātāpī pahitattehi, upasantehi tādibhi. 

23 . 

‘‘Alaṅkato parisāhi, puññañāṇehi sobhati; 

Pabhā niddhāvate tuyhaṃ, sūriyodayane yathā. 

24 . 

‘‘Pasannacittaṃ disvāna, mahesī padumuttaro; 

Bhikkhusaṅghe ṭhito satthā, imā gāthā abhāsatha. 

25 . 

‘‘‘Yo so hāsaṃ janetvāna, mamaṃ kittesi brāhmaṇo; 

Kappānaṃ satasahassaṃ, devaloke ramissati. 

26 . 

‘‘‘Tusitā hi cavitvāna, sukkamūlena codito; 

Gotamassa bhagavato, sāsane pabbajissati. 

27 . 

‘‘‘Tena kammena sukatena, arahattaṃ labhissati; 

Sāgato nāma nāmena, hessati satthu sāvako’. 

28 . 

‘‘Pabbajitvāna kāyena, pāpakammaṃ vivajjayiṃ; 

Vacīduccaritaṃ hitvā, ājīvaṃ parisodhayiṃ. 

29 . 

‘‘Evaṃ viharamānohaṃ, tejodhātūsu kovido; 

Sabbāsave pariññāya, viharāmi anāsavo. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sāgato thero imā gāthāyo abhāsitthāti. 

Sāgatattherassāpadānaṃ dutiyaṃ. 

3. Mahākaccānattheraapadānaṃ 

31 . 

‘‘Padumuttaranāthassa, padumaṃ nāma cetiyaṃ; 

Silāsanaṃ kārayitvā, suvaṇṇenābhilepayiṃ. 

32 . 

‘‘Ratanāmayachattañca, paggayha vāḷabījaniṃ ; 

Buddhassa abhiropesiṃ, lokabandhussa tādino. 

33 . 

‘‘Yāvatā devatā bhummā , sabbe sannipatuṃ tadā; 

Ratanāmayachattānaṃ, vipākaṃ kathayissati. 

34 . 

‘‘Tañca sabbaṃ suṇissāma, kathayantassa satthuno; 

Bhiyyo hāsaṃ janeyyāma, sammāsambuddhasāsane. 

35 . 

‘‘Hemāsane nisīditvā, sayambhū aggapuggalo; 

Bhikkhusaṅghaparibyūḷho , imā gāthā abhāsatha. 

36 . 

‘‘‘Yenidaṃ āsanaṃ dinnaṃ, sovaṇṇaṃ ratanāmayaṃ; 

Tamahaṃ kittayissāmi, suṇātha mama bhāsato. 

37 . 

‘‘‘Tiṃsakappāni devindo, devarajjaṃ karissati; 

Samantā yojanasataṃ, ābhāyābhibhavissati. 

38 . 

‘‘‘Manussalokamāgantvā, cakkavattī bhavissati; 

Pabhassaroti nāmena, uggatejo bhavissati. 

39 . 

‘‘‘Divā vā yadi vā rattiṃ, sataraṃsīva uggato; 

Samantā aṭṭharatanaṃ, ujjotissati khattiyo. 

40 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

41 . 

‘‘‘Tusitā hi cavitvāna, sukkamūlena codito; 

Kaccāno nāma nāmena, brahmabandhu bhavissati. 

42 . 

‘‘‘So pacchā pabbajitvāna, arahā hessatināsavo; 

Gotamo lokapajjoto, aggaṭṭhāne ṭhapessati. 

43 . 

‘‘‘Saṃkhittapucchitaṃ pañhaṃ, vitthārena kathessati; 

Kathayanto ca taṃ pañhaṃ, ajjhāsayaṃ pūrayissati’. 

44 . 

‘‘Aḍḍhe kule abhijāto, brāhmaṇo mantapāragū; 

Ohāya dhanadhaññāni, pabbajiṃ anagāriyaṃ. 

45 . 

‘‘Saṃkhittenapi pucchante, vitthārena kathemahaṃ; 

Ajjhāsayaṃ tesaṃ pūremi, tosemi dvipaduttamaṃ. 

46 . 

‘‘Tosito me mahāvīro, sayambhū aggapuggalo; 

Bhikkhusaṅghe nisīditvā, etadagge ṭhapesi maṃ. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mahākaccāno thero imā gāthāyo abhāsitthāti. 

Mahākaccānattherassāpadānaṃ tatiyaṃ. 

4. Kāḷudāyittheraapadānaṃ 

48 . 

‘‘Padumuttarabuddhassa , lokajeṭṭhassa tādino; 

Addhānaṃ paṭipannassa, carato cārikaṃ tadā. 

49 . 

‘‘Suphullaṃ padumaṃ gayha, uppalaṃ mallikañcahaṃ; 

Paramannaṃ gahetvāna, adāsiṃ satthuno ahaṃ. 

50 . 

‘‘Paribhuñji mahāvīro, paramannaṃ subhojanaṃ; 

Tañca pupphaṃ gahetvāna, janassa sampadassayi. 

51 . 

‘‘Iṭṭhaṃ kantaṃ , piyaṃ loke, jalajaṃ pupphamuttamaṃ; 

Sudukkaraṃ kataṃ tena, yo me pupphaṃ adāsidaṃ. 

52 . 

‘‘Yo pupphamabhiropesi, paramannañcadāsi me; 

Tamahaṃ kittayissāmi, suṇātha mama bhāsato. 

53 . 

‘‘‘Dasa aṭṭha cakkhattuṃ so, devarajjaṃ karissati; 

Uppalaṃ padumañcāpi, mallikañca taduttari. 

54 . 

‘‘‘Assa puññavipākena, dibbagandhasamāyutaṃ; 

Ākāse chadanaṃ katvā, dhārayissati tāvade. 

55 . 

‘‘‘Pañcavīsatikkhattuñca, cakkavattī bhavissati; 

Pathabyā rajjaṃ pañcasataṃ, vasudhaṃ āvasissati. 

56 . 

‘‘‘Kappasatasahassamhi, okkākakulasambhavo; 

Gotamo nāma gottena , satthā loke bhavissati. 

57 . 

‘‘‘Sakakammābhiraddho so, sukkamūlena codito; 

Sakyānaṃ nandijanano, ñātibandhu bhavissati. 

58 . 

‘‘‘So pacchā pabbajitvāna, sukkamūlena codito; 

Sabbāsave pariññāya, nibbāyissatināsavo. 

59 . 

‘‘‘Paṭisambhidamanuppattaṃ, katakiccamanāsavaṃ; 

Gotamo lokabandhu taṃ , etadagge ṭhapessati. 

60 . 

‘‘‘Padhānapahitatto so, upasanto nirūpadhi; 

Udāyī nāma nāmena, hessati satthu sāvako’. 

61 . 

‘‘Rāgo doso ca moho ca, māno makkho ca dhaṃsito; 

Sabbāsave pariññāya, viharāmi anāsavo. 

62 . 

‘‘Tosayiñcāpi sambuddhaṃ, ātāpī nipako ahaṃ; 

Pasādito ca sambuddho, etadagge ṭhapesi maṃ. 

63 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kāḷudāyī thero imā gāthāyo abhāsitthāti; 

Kāḷudāyītherassāpadānaṃ catutthaṃ. 

5. Mogharājattheraapadānaṃ 

64 . 

‘‘Atthadassī tu bhagavā, sayambhū aparājito; 

Bhikkhusaṅghaparibyūḷho, rathiyaṃ paṭipajjatha. 

65 . 

‘‘Sissehi samparivuto, gharamhā abhinikkhamiṃ; 

Nikkhamitvānahaṃ tattha, addasaṃ lokanāyakaṃ. 

66 . 

‘‘Abhivādiya sambuddhaṃ, sire katvāna añjaliṃ; 

Sakaṃ cittaṃ pasādetvā, santhaviṃ lokanāyakaṃ. 

67 . 

‘‘Yāvatā rūpino sattā, arūpī vā asaññino; 

Sabbe te tava ñāṇamhi, anto honti samogadhā. 

68 . 

‘‘Sukhumacchikajālena , udakaṃ yo parikkhipe; 

Ye keci udake pāṇā, antojāle bhavanti te. 

69 . 

‘‘Yesañca cetanā atthi, rūpino ca arūpino; 

Sabbe te tava ñāṇamhi, anto honti samogadhā. 

70 . 

‘‘Samuddharasimaṃ lokaṃ, andhakārasamākulaṃ; 

Tava dhammaṃ suṇitvāna, kaṅkhāsotaṃ taranti te. 

71 . 

‘‘Avijjānivute loke, andhakārena otthaṭe; 

Tava ñāṇamhi jotante, andhakārā padhaṃsitā. 

72 . 

‘‘Tuvaṃ cakkhūsi sabbesaṃ, mahātamapanūdano; 

Tava dhammaṃ suṇitvāna, nibbāyati bahujjano. 

73 . 

‘‘Puṭakaṃ pūrayitvāna , madhukhuddamaneḷakaṃ; 

Ubho hatthehi paggayha, upanesiṃ mahesino. 

74 . 

‘‘Paṭiggaṇhi mahāvīro, sahatthena mahā isī; 

Bhuñjitvā tañca sabbaññū, vehāsaṃ nabhamuggami. 

75 . 

‘‘Antalikkhe ṭhito satthā, atthadassī narāsabho; 

Mama cittaṃ pasādento, imā gāthā abhāsatha. 

76 . 

‘‘‘Yenidaṃ thavitaṃ ñāṇaṃ, buddhaseṭṭho ca thomito; 

Tena cittappasādena, duggatiṃ so na gacchati. 

77 . 

‘‘‘Catuddasañcakkhattuṃ so, devarajjaṃ karissati; 

Pathabyā rajjaṃ aṭṭhasataṃ, vasudhaṃ āvasissati. 

78 . 

‘‘‘Pañceva satakkhattuñca , cakkavattī bhavissati; 

Padesarajjaṃ asaṅkheyyaṃ, mahiyā kārayissati. 

79 . 

‘‘‘Ajjhāyako mantadharo, tiṇṇaṃ vedāna pāragū; 

Gotamassa bhagavato, sāsane pabbajissati. 

80 . 

‘‘‘Gambhīraṃ nipuṇaṃ atthaṃ, ñāṇena vicinissati; 

Mogharājāti nāmena, hessati satthu sāvako. 

81 . 

‘‘‘Tīhi vijjāhi sampannaṃ, katakiccamanāsavaṃ; 

Gotamo satthavāhaggo, etadagge ṭhapessati’. 

82 . 

‘‘Hitvā mānusakaṃ yogaṃ, chetvāna bhavabandhanaṃ; 

Sabbāsave pariññāya, viharāmi anāsavo. 

83 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mogharājo thero imā gāthāyo abhāsitthāti; 

Mogharājattherassāpadānaṃ pañcamaṃ. 

6. Adhimuttattheraapadānaṃ 

84 . 

‘‘Nibbute lokanāthamhi, atthadassīnaruttame; 

Upaṭṭhahiṃ bhikkhusaṅghaṃ, vippasannena cetasā. 

85 . 

‘‘Nimantetvā bhikkhusaṅghaṃ , ujubhūtaṃ samāhitaṃ; 

Ucchunā maṇḍapaṃ katvā, bhojesiṃ saṅghamuttamaṃ. 

86 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbe satte abhibhomi , puññakammassidaṃ phalaṃ. 

87 . 

‘‘Aṭṭhārase kappasate, yaṃ dānamadadiṃ tadā; 

Duggatiṃ nābhijānāmi, ucchudānassidaṃ phalaṃ. 

88 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā adhimutto thero imā gāthāyo abhāsitthāti; 

Adhimuttattherassāpadānaṃ chaṭṭhaṃ. 

7. Lasuṇadāyakattheraapadānaṃ 

89 . 

‘‘Himavantassāvidūre , tāpaso āsahaṃ tadā; 

Lasuṇaṃ upajīvāmi, lasuṇaṃ mayhabhojanaṃ. 

90 . 

‘‘Khāriyo pūrayitvāna, saṅghārāmamagacchahaṃ; 

Haṭṭho haṭṭhena cittena, saṅghassa lasuṇaṃ adaṃ. 

91 . 

‘‘Vipassissa naraggassa, sāsane niratassahaṃ; 

Saṅghassa lasuṇaṃ datvā, kappaṃ saggamhi modahaṃ. 

92 . 

‘‘Ekanavutito kappe, lasuṇaṃ yamadaṃ tadā; 

Duggatiṃ nābhijānāmi, lasuṇassa idaṃ phalaṃ. 

93 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā lasuṇadāyako thero imā gāthāyo abhāsitthāti; 

Lasuṇadāyakattherassāpadānaṃ sattamaṃ. 

8. Āyāgadāyakattheraapadānaṃ 

94 . 

‘‘Nibbute lokanāthamhi, sikhimhi vadataṃ vare; 

Haṭṭho haṭṭhena cittena, avandiṃ thūpamuttamaṃ. 

95 . 

‘‘Vaḍḍhakīhi kathāpetvā, mūlaṃ datvānahaṃ tadā; 

Haṭṭho haṭṭhena cittena, āyāgaṃ kārapesahaṃ. 

96 . 

‘‘Aṭṭha kappāni devesu, abbokiṇṇaṃ vasiṃ ahaṃ; 

Avasesesu kappesu, vokiṇṇaṃ saṃsariṃ ahaṃ. 

97 . 

‘‘Kāye visaṃ na kamati, satthāni na ca hanti me; 

Udakehaṃ na miyyāmi, āyāgassa idaṃ phalaṃ. 

98 . 

‘‘Yadicchāmi ahaṃ vassaṃ, mahāmegho pavassati; 

Devāpi me vasaṃ enti, puññakammassidaṃ phalaṃ. 

99 . 

‘‘Sattaratanasampanno, tisakkhattuṃ ahosahaṃ; 

Na maṃ kecāvajānanti, puññakammassidaṃ phalaṃ. 

100 . 

‘‘Ekattiṃse ito kappe, āyāgaṃ yamakārayiṃ; 

Duggatiṃ nābhijānāmi, āyāgassa idaṃ phalaṃ. 

101 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā āyāgadāyako thero imā gāthāyo abhāsitthāti. 

Āyāgadāyakattherassāpadānaṃ aṭṭhamaṃ. 

9. Dhammacakkikattheraapadānaṃ 

102 . 

‘‘Siddhatthassa bhagavato, sīhāsanassa sammukhā; 

Dhammacakkaṃ me ṭhapitaṃ, sukataṃ viññuvaṇṇitaṃ. 

103 . 

‘‘Cāruvaṇṇova sobhāmi, sayoggabalavāhano; 

Parivārenti maṃ niccaṃ, anuyantā bahujjanā. 

104 . 

‘‘Saṭṭhitūriyasahassehi, paricāremahaṃ sadā; 

Parivārena sobhāmi, puññakammassidaṃ phalaṃ. 

105 . 

‘‘Catunnavutito kappe, yaṃ cakkaṃ ṭhapayiṃ ahaṃ; 

Duggatiṃ nābhijānāmi, dhammacakkassidaṃ phalaṃ. 

106 . 

‘‘Ito ekādase kappe, aṭṭhāsiṃsu janādhipā; 

Sahassarājanāmena, cakkavattī mahabbalā. 

107 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhammacakkiko thero imā gāthāyo abhāsitthāti. 

Dhammacakkikattherassāpadānaṃ navamaṃ. 

10. Kapparukkhiyattheraapadānaṃ 

108 . 

‘‘Siddhatthassa bhagavato, thūpaseṭṭhassa sammukhā; 

Vicittadusse lagetvā , kapparukkhaṃ ṭhapesahaṃ. 

109 . 

‘‘Yaṃ yaṃ yonupapajjāmi, devattaṃ atha mānusaṃ; 

Sobhayanto mama dvāraṃ, kapparukkho patiṭṭhati. 

110 . 

‘‘Ahañca parisā ceva, ye keci mama vassitā ; 

Tamhā dussaṃ gahetvāna, nivāsema mayaṃ sadā . 

111 . 

‘‘Catunnavutito kappe, yaṃ rukkhaṃ ṭhapayiṃ ahaṃ; 

Duggatiṃ nābhijānāmi, kapparukkhassidaṃ phalaṃ. 

112 . 

‘‘Ito ca sattame kappe, suceḷā aṭṭha khattiyā; 

Sattaratanasampannā, cakkavattī mahabbalā. 

113 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kapparukkhiyo thero imā gāthāyo abhāsitthāti. 

Kapparukkhiyattherassāpadānaṃ dasamaṃ. 

Kuṇḍadhānavaggo catuttho. 

Tassuddānaṃ – 

Kuṇḍasāgatakaccānā, udāyī mogharājako; 

Adhimutto lasuṇado, āyāgī dhammacakkiko; 

Kapparukkhī ca dasamo, gāthā dvayadasasataṃ . 

5. Upālivaggo 

1. Bhāgineyyupālittheraapadānaṃ 

1 . 

‘‘Khīṇāsavasahassehi , parivuto lokanāyako; 

Vivekamanuyutto so, gacchate paṭisallituṃ. 

2 . 

‘‘Ajinena nivatthohaṃ, tidaṇḍaparidhārako; 

Bhikkhusaṅghaparibyūḷhaṃ, addasaṃ lokanāyakaṃ. 

3 . 

‘‘Ekaṃsaṃ ajinaṃ katvā, sire katvāna añjaliṃ; 

Sambuddhaṃ abhivādetvā, santhaviṃ lokanāyakaṃ. 

4 . 

‘‘Yathāṇḍajā ca saṃsedā, opapātī jalābujā; 

Kākādipakkhino sabbe, antalikkhacarā sadā. 

5 . 

‘‘Ye keci pāṇabhūtatthi, saññino vā asaññino; 

Sabbe te tava ñāṇamhi, anto honti samogadhā. 

6 . 

‘‘Gandhā ca pabbateyyā ye, himavantanaguttame; 

Sabbe te tava sīlamhi, kalāyapi na yujjare. 

7 . 

‘‘Mohandhakārapakkhando, ayaṃ loko sadevako; 

Tava ñāṇamhi jotante, andhakārā vidhaṃsitā. 

8 . 

‘‘Yathā atthaṅgate sūriye, honti sattā tamogatā; 

Evaṃ buddhe anuppanne, hoti loko tamogato. 

9 . 

‘‘Yathodayanto ādicco, vinodeti tamaṃ sadā; 

Tatheva tvaṃ buddhaseṭṭha, viddhaṃsesi tamaṃ sadā. 

10 . 

‘‘Padhānapahitattosi , buddho loke sadevake; 

Tava kammābhiraddhena, tosesi janataṃ bahuṃ. 

11 . 

‘‘Taṃ sabbaṃ anumoditvā, padumuttaro mahāmuni; 

Nabhaṃ abbhuggamī dhīro, haṃsarājāva ambare. 

12 . 

‘‘Abbhuggantvāna sambuddho, mahesi padumuttaro; 

Antalikkhe ṭhito satthā, imā gāthā abhāsatha. 

13 . 

‘‘Yenidaṃ thavitaṃ ñāṇaṃ, opammehi samāyutaṃ; 

Tamahaṃ kittayissāmi, suṇātha mama bhāsato. 

14 . 

‘‘‘Aṭṭhārasañca khattuṃ so, devarājā bhavissati; 

Pathabyā rajjaṃ tisataṃ, vasudhaṃ āvasissati. 

15 . 

‘‘‘Pañcavīsatikkhattuñca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

16 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

17 . 

‘‘‘Tusitā hi cavitvāna, sukkamūlena codito; 

Hīnova jātiyā santo, upāli nāma hessati. 

18 . 

‘‘‘So pacchā pabbajitvāna, virājetvāna pāpakaṃ; 

Sabbāsave pariññāya, nibbāyissatināsavo. 

19 . 

‘‘‘Tuṭṭho ca gotamo buddho, sakyaputto mahāyaso; 

Vinayādhigataṃ tassa, etadagge ṭhapessati’. 

20 . 

‘‘Saddhāyāhaṃ pabbajito, katakicco anāsavo; 

Sabbāsave pariññāya, viharāmi anāsavo. 

21 . 

‘‘Bhagavā cānukampī maṃ, vinayehaṃ visārado; 

Sakakammābhiraddho ca, viharāmi anāsavo. 

22 . 

‘‘Saṃvuto pātimokkhamhi, indriyesu ca pañcasu; 

Dhāremi vinayaṃ sabbaṃ, kevalaṃ ratanākaraṃ . 

23 . 

‘‘Mamañca guṇamaññāya, satthā loke anuttaro; 

Bhikkhusaṅghe nisīditvā, etadagge ṭhapesi maṃ. 

24 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā upālithero imā gāthāyo abhāsitthāti. 

Bhāgineyyupālittherassāpadānaṃ paṭhamaṃ. 

2. Soṇakoḷivisattheraapadānaṃ 

25 . 

‘‘Anomadassissa munino, lokajeṭṭhassa tādino; 

Sudhāya lepanaṃ katvā, caṅkamaṃ kārayiṃ ahaṃ. 

26 . 

‘‘Nānāvaṇehi pupphehi, caṅkamaṃ santhariṃ ahaṃ; 

Ākāse vitānaṃ katvā, bhojayiṃ buddhamuttamaṃ. 

27 . 

‘‘Añjaliṃ paggahetvāna, abhivādetvāna subbataṃ ; 

Dīghasālaṃ bhagavato, niyyādesimahaṃ tadā. 

28 . 

‘‘Mama saṅkappamaññāya, satthā loke anuttaro; 

Paṭiggahesi bhagavā, anukampāya cakkhumā. 

29 . 

‘‘Paṭiggahetvāna sambuddho, dakkhiṇeyyo sadevake; 

Bhikkhusaṅghe nisīditvā, imā gāthā abhāsatha. 

30 . 

‘‘‘Yo so haṭṭhena cittena, dīghasālaṃ adāsi me; 

Tamahaṃ kittayissāmi, suṇātha mama bhāsato. 

31 . 

‘‘‘Imassa maccukālamhi, puññakammasamaṅgino; 

Sahassayuttassaratho, upaṭṭhissati tāvade. 

32 . 

‘‘‘Tena yānenayaṃ poso, devalokaṃ gamissati; 

Anumodissare devā, sampatte kusalabbhave . 

33 . 

‘‘‘Mahārahaṃ byamhaṃ seṭṭhaṃ, ratanamattikalepanaṃ; 

Kūṭāgāravarūpetaṃ, byamhaṃ ajjhāvasissati. 

34 . 

‘‘‘Tiṃsakappasahassāni, devaloke ramissati; 

Pañcavīsati kappāni, devarājā bhavissati. 

35 . 

‘‘‘Sattasattatikkhattuñca, cakkavattī bhavissati; 

Yasodharasanāmā te, sabbepi ekanāmakā. 

36 . 

‘‘‘Dve sampattī anubhotvā, vaḍḍhetvā puññasañcayaṃ; 

Aṭṭhavīsatikappamhi, cakkavattī bhavissati. 

37 . 

‘‘‘Tatrāpi byamhaṃ pavaraṃ, vissakammena māpitaṃ; 

Dasasaddāvivittaṃ taṃ, puramajjhāvasissati. 

38 . 

‘‘‘Aparimeyye ito kappe, bhūmipālo mahiddhiko; 

Okkāko nāma nāmena, rājā raṭṭhe bhavissati. 

39 . 

‘‘‘Soḷasitthisahassānaṃ, sabbāsaṃ pavarā ca sā ; 

Abhijātā khattiyānī, nava putte janessati. 

40 . 

‘‘‘Nava putte janetvāna, khattiyānī marissati; 

Taruṇī ca piyā kaññā, mahesittaṃ karissati. 

41 . 

‘‘‘Okkākaṃ tosayitvāna, varaṃ kaññā labhissati; 

Varaṃ laddhāna sā kaññā, putte pabbājayissati. 

42 . 

‘‘‘Pabbājitā ca te sabbe, gamissanti naguttamaṃ; 

Jātibhedabhayā sabbe, bhaginīhi vasissare . 

43 . 

‘‘‘Ekā ca kaññā byādhīhi, bhavissati parikkhatā ; 

Mā no jāti pabhijjīti, nikhaṇissanti khattiyā. 

44 . 

‘‘‘Khattiyo nīharitvāna, tāya saddhiṃ vasissati; 

Bhavissati tadā bhedo, okkākakulasambhavo. 

45 . 

‘‘‘Tesaṃ pajā bhavissanti, koḷiyā nāma jātiyā; 

Tattha mānusakaṃ bhogaṃ, anubhossatinappakaṃ. 

46 . 

‘‘‘Tamhā kāyā cavitvāna, devalokaṃ gamissati; 

Tatrāpi pavaraṃ byamhaṃ, labhissati manoramaṃ. 

47 . 

‘‘‘Devalokā cavitvāna, sukkamūlena codito; 

Āgantvāna manussattaṃ, soṇo nāma bhavissati. 

48 . 

‘‘‘Āraddhavīriyo pahitatto, padahaṃ satthu sāsane; 

Sabbāsave pariññāya, nibbāyissatināsavo. 

49 . 

‘‘‘Anantadassī bhagavā, gotamo sakyapuṅgavo; 

Visesaññū mahāvīro, aggaṭṭhāne ṭhapessati’. 

50 . 

‘‘Vuṭṭhamhi deve caturaṅgulamhi, tiṇe anileritaaṅgaṇamhi; 

Ṭhatvāna yogassa payuttatādino, tatottariṃ pāramatā na vijjati. 

51 . 

‘‘Uttame damathe danto, cittaṃ me supaṇīhitaṃ; 

Bhāro me ohito sabbo, nibbutomhi anāsavo. 

52 . 

‘‘Aṅgīraso mahānāgo, abhijātova kesarī; 

Bhikkhusaṅghe nisīditvā, etadagge ṭhapesi maṃ. 

53 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā soṇo koḷiviso thero imā gāthāyo abhāsitthāti. 

Soṇakoḷivisattherassāpadānaṃ dutiyaṃ. 

3. Kāḷigodhāputtabhaddiyattheraapadānaṃ 

54 . 

‘‘Padumuttarasambuddhaṃ , mettacittaṃ mahāmuniṃ; 

Upeti janatā sabbā, sabbalokagganāyakaṃ. 

55 . 

‘‘Sattukañca baddhakañca , āmisaṃ pānabhojanaṃ; 

Dadanti satthuno sabbe, puññakkhette anuttare. 

56 . 

‘‘Ahampi dānaṃ dassāmi, devadevassa tādino; 

Buddhaseṭṭhaṃ nimantetvā, saṅghampi ca anuttaraṃ. 

57 . 

‘‘Uyyojitā mayā cete, nimantesuṃ tathāgataṃ; 

Kevalaṃ bhikkhusaṅghañca, puññakkhettaṃ anuttaraṃ. 

58 . 

‘‘Satasahassapallaṅkaṃ, sovaṇṇaṃ gonakatthataṃ; 

Tūlikāpaṭalikāya, khomakappāsikehi ca; 

Mahārahaṃ paññāpayiṃ, āsanaṃ buddhayuttakaṃ. 

59 . 

‘‘Padumuttaro lokavidū, devadevo narāsabho; 

Bhikkhusaṅghaparibyūḷho, mama dvāramupāgami. 

60 . 

‘‘Paccuggantvāna sambuddhaṃ, lokanāthaṃ yasassinaṃ; 

Pasannacitto sumano, abhināmayiṃ saṅgharaṃ . 

61 . 

‘‘Bhikkhūnaṃ satasahassaṃ, buddhañca lokanāyakaṃ; 

Pasannacitto sumano, paramannena tappayiṃ. 

62 . 

‘‘Padumuttaro lokavidū, āhutīnaṃ paṭiggaho; 

Bhikkhusaṅghe nisīditvā, imā gāthā abhāsatha. 

63 . 

‘‘‘Yenidaṃ āsanaṃ dinnaṃ, sovaṇṇaṃ gonakatthataṃ; 

Tamahaṃ kittayissāmi, suṇātha mama bhāsato. 

64 . 

‘‘‘Catusattatikkhattuṃ so, devarajjaṃ karissati; 

Anubhossati sampattiṃ, accharāhi purakkhato. 

65 . 

‘‘‘Padesarajjaṃ sahassaṃ, vasudhaṃ āvasissati; 

Ekapaññāsakkhattuñca, cakkavattī bhavissati. 

66 . 

‘‘‘Sabbāsu bhavayonīsu, uccākulī bhavissati; 

So ca pacchā pabbajitvā, sukkamūlena codito; 

Bhaddiyo nāma nāmena, hessati satthu sāvako. 

67 . 

‘‘‘Vivekamanuyuttomhi, pantasenanivāsahaṃ; 

Phalañcādhigataṃ sabbaṃ, cattaklesomhi ajjahaṃ. 

68 . 

‘‘‘Mama sabbaṃ abhiññāya, sabbaññū lokanāyako; 

Bhikkhusaṅghe nisīditvā, etadagge ṭhapesi maṃ’. 

69 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhaddiyo kāḷigodhāya putto thero imā gāthāyo abhāsitthāti. 

Bhaddiyassa kāḷigodhāya puttattherassāpadānaṃ tatiyaṃ. 

4. Sanniṭṭhāpakattheraapadānaṃ 

70 . 

‘‘Araññe kuṭikaṃ katvā, vasāmi pabbatantare; 

Lābhālābhena santuṭṭho, yasena ayasena ca. 

71 . 

‘‘Padumuttaro lokavidū, āhutīnaṃ paṭiggaho; 

Vasīsatasahassehi , āgacchi mama santikaṃ. 

72 . 

‘‘Upāgataṃ mahānāgaṃ , jalajuttamanāmakaṃ; 

Tiṇasantharaṃ paññāpetvā, adāsiṃ satthuno ahaṃ. 

73 . 

‘‘Pasannacitto sumano, āmaṇḍaṃ pānīyañcahaṃ; 

Adāsiṃ ujubhūtassa, vippasannena cetasā. 

74 . 

‘‘Satasahassito kappe , yaṃ dānamadadiṃ tadā; 

Duggatiṃ nābhijānāmi, āmaṇḍassa idaṃ phalaṃ. 

75 . 

‘‘Ekatālīsakappamhi, eko āsiṃ arindamo; 

Sattaratanasampanno, cakkavattī mahabbalo. 

76 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sanniṭṭhāpako thero imā gāthāyo abhāsitthāti. 

Sanniṭṭhāpakattherassāpadānaṃ catutthaṃ. 

5. Pañcahatthiyattheraapadānaṃ 

77 . 

‘‘Sumedho nāma sambuddho, gacchate antarāpaṇe; 

Okkhittacakkhu mitabhāṇī, satimā saṃvutindriyo. 

78 . 

‘‘Pañca uppalahatthāni, āveḷatthaṃ ahaṃsu me; 

Tena buddhaṃ apūjesiṃ, pasanno sehi pāṇibhi. 

79 . 

‘‘Āropitā ca te pupphā, chadanaṃ assu satthuno; 

Samādhiṃsu mahānāgaṃ, sissā ācariyaṃ yathā. 

80 . 

‘‘Tiṃsakappasahassamhi , yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

81 . 

‘‘Ito vīsakappasate, ahesuṃ pañca khattiyā; 

Hatthiyā nāma nāmena, cakkavattī mahabbalā. 

82 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pañcahatthiyo thero imā gāthāyo abhāsitthāti. 

Pañcahatthiyattherassāpadānaṃ pañcamaṃ. 

6. Padumacchadaniyattheraapadānaṃ 

83 . 

‘‘Nibbute lokanāthamhi, vipassimhaggapuggale; 

Suphullapadumaṃ gayha, citamāropayiṃ ahaṃ. 

84 . 

‘‘Āropite ca citake, vehāsaṃ nabhamuggami; 

Ākāse chadanaṃ katvā, citakamhi adhārayi. 

85 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

86 . 

‘‘Sattatālīsito kappe, padumissaranāmako; 

Cāturanto vijitāvī, cakkavattī mahabbalo. 

87 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumacchadaniyo thero imā gāthāyo abhāsitthāti; 

Padumacchadaniyattherassāpadānaṃ chaṭṭhaṃ. 

7. Sayanadāyakattheraapadānaṃ 

88 . 

‘‘Siddhatthassa bhagavato, mettacittassa tādino; 

Sayanaggaṃ mayā dinnaṃ, dussabhaṇḍehi atthataṃ. 

89 . 

‘‘Paṭiggahesi bhagavā, kappiyaṃ sayanāsanaṃ; 

Uṭṭhāya sayanā tamhā, vehāsaṃ uggamī jino. 

90 . 

‘‘Catunnavutito kappe, yaṃ sayanamadāsahaṃ; 

Duggatiṃ nābhijānāmi, sayanassa idaṃ phalaṃ. 

91 . 

‘‘Ekapaññāsito kappe, varako devasavhayo; 

Sattaratanasampanno, cakkavattī mahabbalo. 

92 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sayanadāyako thero imā gāthāyo abhāsitthāti. 

Sayanadāyakattherassāpadānaṃ sattamaṃ. 

8. Caṅkamanadāyakattheraapadānaṃ 

93 . 

‘‘Atthadassissa munino, lokajeṭṭhassa tādino; 

Iṭṭhakāhi cinitvāna, caṅkamaṃ kārayiṃ ahaṃ. 

94 . 

‘‘Uccato pañcaratanaṃ, caṅkamaṃ sādhumāpitaṃ; 

Āyāmato hatthasataṃ, bhāvanīyyaṃ manoramaṃ. 

95 . 

‘‘Paṭiggahesi bhagavā, atthadassī naruttamo; 

Hatthena pulinaṃ gayha, imā gāthā abhāsatha. 

96 . 

‘‘‘Iminā pulinadānena, caṅkamaṃ sukatena ca; 

Sattaratanasampannaṃ, pulinaṃ anubhossati. 

97 . 

‘‘‘Tīṇi kappāni devesu, devarajjaṃ karissati; 

Anubhossati sampattiṃ, accharāhi purakkhato. 

98 . 

‘‘‘Manussalokamāgantvā , rājā raṭṭhe bhavissati; 

Tikkhattuṃ cakkavattī ca, mahiyā so bhavissati’. 

99 . 

‘‘Aṭṭhārase kappasate, yaṃ kammamakariṃ tadā; 

Duggatiṃ nābhijānāmi, caṅkamassa idaṃ phalaṃ. 

100 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā caṅkamanadāyako thero imā gāthāyo abhāsitthāti. 

Caṅkamanadāyakattherassāpadānaṃ aṭṭhamaṃ. 

9. Subhaddattheraapadānaṃ 

101 . 

‘‘Padumuttaro lokavidū, āhutīnaṃ paṭiggaho; 

Janataṃ uddharitvāna, nibbāyati mahāyaso. 

102 . 

‘‘Nibbāyante ca sambuddhe, dasasahassi kampatha; 

Janakāyo mahā āsi, devā sannipatuṃ tadā. 

103 . 

‘‘Candanaṃ pūrayitvāna, tagarāmallikāhi ca; 

Haṭṭho haṭṭhena cittena, āropayiṃ naruttamaṃ. 

104 . 

‘‘Mama saṅkappamaññāya, satthā loke anuttaro; 

Nipannakova sambuddho, imā gāthā abhāsatha. 

105 . 

‘‘‘Yo me pacchimake kāle, gandhamālena chādayi; 

Tamahaṃ kittayissāmi, suṇātha mama bhāsato. 

106 . 

‘‘‘Ito cuto ayaṃ poso, tusitakāyaṃ gamissati; 

Tattha rajjaṃ karitvāna, nimmānaṃ so gamissati. 

107 . 

‘‘‘Eteneva upāyena, datvā mālaṃ varuttamaṃ; 

Sakakammābhiraddho so, sampattiṃ anubhossati. 

108 . 

‘‘‘Punāpi tusite kāye, nibbattissatiyaṃ naro; 

Tamhā kāyā cavitvāna, manussattaṃ gamissati. 

109 . 

‘‘‘Sakyaputto mahānāgo, aggo loke sadevake; 

Bodhayitvā bahū satte, nibbāyissati cakkhumā. 

110 . 

‘‘‘Tadā sopagato santo, sukkamūlena codito; 

Upasaṅkamma sambuddhaṃ, pañhaṃ pucchissati tadā. 

111 . 

‘‘‘Hāsayitvāna sambuddho, sabbaññū lokanāyako; 

Puññakammaṃ pariññāya, saccāni vivarissati. 

112 . 

‘‘‘Āraddho ca ayaṃ pañho, tuṭṭho ekaggamānaso; 

Satthāraṃ abhivādetvā, pabbajjaṃ yācayissati. 

113 . 

‘‘‘Pasannamānasaṃ disvā, sakakammena tositaṃ; 

Pabbājessati so buddho, aggamaggassa kovido. 

114 . 

‘‘‘Vāyamitvānayaṃ poso, sammāsambuddhasāsane; 

Sabbāsave pariññāya, nibbāyissatināsavo’. 

Pañcamabhāṇavāraṃ. 

115 . 

‘‘Pubbakammena saṃyutto, ekaggo susamāhito; 

Buddhassa oraso putto, dhammajomhi sunimmito. 

116 . 

‘‘Dhammarājaṃ upagamma, apucchiṃ pañhamuttamaṃ; 

Kathayanto ca me pañhaṃ, dhammasotaṃ upānayi. 

117 . 

‘‘Tassāhaṃ dhammamaññāya, vihāsiṃ sāsane rato; 

Sabbāsave pariññāya, viharāmi anāsavo. 

118 . 

‘‘Satasahassito kappe, jalajuttamanāyako; 

Nibbāyi anupādāno, dīpova telasaṅkhayā. 

119 . 

‘‘Sattayojanikaṃ āsi, thūpañca ratanāmayaṃ; 

Dhajaṃ tattha apūjesiṃ, sabbabhaddaṃ manoramaṃ. 

120 . 

‘‘Kassapassa ca buddhassa, tisso nāmaggasāvako; 

Putto me oraso āsi, dāyādo jinasāsane. 

121 . 

‘‘Tassa hīnena manasā, vācaṃ bhāsiṃ abhaddakaṃ; 

Tena kammavipākena, pacchā me āsi bhaddakaṃ . 

122 . 

‘‘Upavattane sālavane, pacchime sayane muni; 

Pabbājesi mahāvīro, hito kāruṇiko jino. 

123 . 

‘‘Ajjeva dāni pabbajjā, ajjeva upasampadā; 

Ajjeva parinibbānaṃ, sammukhā dvipaduttame. 

124 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā subhaddo thero imā gāthāyo abhāsitthāti. 

Subhaddattherassāpadānaṃ navamaṃ. 

10. Cundattheraapadānaṃ 

125 . 

‘‘Siddhatthassa bhagavato, lokajeṭṭhassa tādino; 

Agghiyaṃ kārayitvāna, jātipupphehi chādayiṃ. 

126 . 

‘‘Niṭṭhāpetvāna taṃ pupphaṃ, buddhassa upanāmayiṃ; 

Pupphāvasesaṃ paggayha, buddhassa abhiropayiṃ. 

127 . 

‘‘Kañcanagghiyasaṅkāsaṃ , buddhaṃ lokagganāyakaṃ; 

Pasannacitto sumano, pupphagghiyamupānayiṃ. 

128 . 

‘‘Vitiṇṇakaṅkho sambuddho, tiṇṇoghehi purakkhato; 

Bhikkhusaṅghe nisīditvā, imā gāthā abhāsatha. 

129 . 

‘‘‘Dibbagandhaṃ pavāyantaṃ, yo me pupphagghiyaṃ adā; 

Tamahaṃ kittayissāmi, suṇātha mama bhāsato. 

130 . 

‘‘‘Ito cuto ayaṃ poso, devasaṅghapurakkhato; 

Jātipupphehi parikiṇṇo, devalokaṃ gamissati. 

131 . 

‘‘‘Ubbiddhaṃ bhavanaṃ tassa, sovaṇṇañca maṇīmayaṃ; 

Byamhaṃ pātubhavissati, puññakammappabhāvitaṃ. 

132 . 

‘‘‘Catusattatikkhattuṃ so, devarajjaṃ karissati; 

Anubhossati sampattiṃ, accharāhi purakkhato. 

133 . 

‘‘‘Pathabyā rajjaṃ tisataṃ, vasudhaṃ āvasissati; 

Pañcasattatikkhattuñca, cakkavattī bhavissati. 

134 . 

‘‘‘Dujjayo nāma nāmena, hessati manujādhipo; 

Anubhotvāna taṃ puññaṃ, sakakammaṃ apassito . 

135 . 

‘‘‘Vinipātaṃ agantvāna, manussattaṃ gamissati; 

Hiraññaṃ tassa nicitaṃ, koṭisatamanappakaṃ. 

136 . 

‘‘‘Nibbattissati yonimhi, brāhmaṇe so bhavissati; 

Vaṅgantassa suto dhīmā, sāriyā oraso piyo. 

137 . 

‘‘‘So ca pacchā pabbajitvā, aṅgīrasassa sāsane; 

Cūḷacundoti nāmena, hessati satthu sāvako. 

138 . 

‘‘‘Sāmaṇerova so santo, khīṇāsavo bhavissati; 

Sabbāsave pariññāya, nibbāyissatināsavo’. 

139 . 

‘‘Upaṭṭhahiṃ mahāvīraṃ, aññe ca pesale bahū; 

Bhātaraṃ me cupaṭṭhāsiṃ, uttamatthassa pattiyā. 

140 . 

‘‘Bhātaraṃ me upaṭṭhitvā, dhātuṃ pattamhi ohiya ; 

Sambuddhaṃ upanāmesiṃ, lokajeṭṭhaṃ narāsabhaṃ. 

141 . 

‘‘Ubho hatthehi paggayha, buddho loke sadevake; 

Sandassayanto taṃ dhātuṃ, kittayi aggasāvakaṃ. 

142 . 

‘‘Cittañca suvimuttaṃ me, saddhā mayhaṃ patiṭṭhitā; 

Sabbāsave pariññāya, viharāmi anāsavo. 

143 . 

‘‘Paṭisambhidānuppattā, vimokkhāpi ca phassitā ; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā cundo thero imā gāthāyo abhāsitthāti. 

Cundattherassāpadānaṃ dasamaṃ. 

Upālivaggo pañcamo. 

Tassuddānaṃ – 

Upāli soṇo bhaddiyo, sanniṭṭhāpakahatthiyo; 

Chadanaṃ seyyacaṅkamaṃ, subhaddo cundasavhayo; 

Gāthāsataṃ satālīsaṃ , catasso ca taduttari. 

6. Bījanivaggo 

1. Vidhūpanadāyakattheraapadānaṃ 

1 . 

‘‘Padumuttarabuddhassa , lokajeṭṭhassa tādino; 

Bījanikā mayā dinnā, dvipadindassa tādino. 

2 . 

‘‘Sakaṃ cittaṃ pasādetvā, paggahetvāna añjaliṃ; 

Sambuddhamabhivādetvā, pakkamiṃ uttarāmukho. 

3 . 

‘‘Bījaniṃ paggahetvāna, satthā lokagganāyako ; 

Bhikkhusaṅghe ṭhito santo, imā gāthā abhāsatha. 

4 . 

‘‘‘Iminā bījanidānena, cittassa paṇidhīhi ca; 

Kappānaṃ satasahassaṃ, vinipātaṃ na gacchati’. 

5 . 

‘‘Āraddhavīriyo pahitatto, cetoguṇasamāhito; 

Jātiyā sattavassohaṃ, arahattaṃ apāpuṇiṃ. 

6 . 

‘‘Saṭṭhikappasahassamhi, bījamānasanāmakā; 

Soḷasāsiṃsu rājāno, cakkavattī mahabbalā. 

7 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā vidhūpanadāyako thero imā gāthāyo abhāsitthāti. 

Vidhūpanadāyakattherassāpadānaṃ paṭhamaṃ. 

2. Sataraṃsittheraapadānaṃ 

8 . 

‘‘Ubbiddhaṃ selamāruyha, nisīdi purisuttamo; 

Pabbatassāvidūramhi, brāhmaṇo mantapāragū. 

9 . 

‘‘Upaviṭṭhaṃ mahāvīraṃ, devadevaṃ narāsabhaṃ; 

Añjaliṃ paggahetvāna, santhaviṃ lokanāyakaṃ. 

10 . 

‘‘‘Esa buddho mahāvīro, varadhammappakāsako; 

Jalati aggikhandhova, bhikkhusaṅghapurakkhato. 

11 . 

‘‘‘Mahāsamuddova‘kkhubbho , aṇṇavova duruttaro; 

Migarājāvasambhīto , dhammaṃ deseti cakkhumā’. 

12 . 

‘‘Mama saṅkappamaññāya, padumuttaranāyako; 

Bhikkhusaṅghe ṭhito satthā, imā gāthā abhāsatha. 

13 . 

‘‘‘Yenāyaṃ añjalī dinno, buddhaseṭṭho ca thomito; 

Tiṃsakappasahassāni, devarajjaṃ karissati. 

14 . 

‘‘‘Kappasatasahassamhi, aṅgīrasasanāmako; 

Vivaṭṭacchado sambuddho, uppajjissati tāvade. 

15 . 

‘‘‘Tassa dhammesu dāyādo, oraso dhammanimmito; 

Sataraṃsīti nāmena, arahā so bhavissati’. 

16 . 

‘‘Jātiyā sattavassohaṃ, pabbajiṃ anagāriyaṃ; 

Sataraṃsimhi nāmena, pabhā niddhāvate mama. 

17 . 

‘‘Maṇḍape rukkhamūle vā, jhāyī jhānarato ahaṃ; 

Dhāremi antimaṃ dehaṃ, sammāsambuddhasāsane. 

18 . 

‘‘Saṭṭhikappasahassamhi, caturo rāmanāmakā; 

Sattaratanasampannā, cakkavattī mahabbalā. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sataraṃsi thero imā gāthāyo abhāsitthāti. 

Sataraṃsittherassāpadānaṃ dutiyaṃ. 

3. Sayanadāyakattheraapadānaṃ 

20 . 

‘‘Padumuttarabuddhassa, sabbalokānukampino; 

Sayanaṃ tassa pādāsiṃ, vippasannena cetasā. 

21 . 

‘‘Tena sayanadānena, sukhette bījasampadā; 

Bhogā nibbattare tassa, sayanassa idaṃ phalaṃ. 

22 . 

‘‘Ākāse seyyaṃ kappemi, dhāremi pathaviṃ imaṃ; 

Pāṇesu me issariyaṃ, sayanassa idaṃ phalaṃ. 

23 . 

‘‘Pañcakappasahassamhi, aṭṭha āsuṃ mahātejā ; 

Catuttiṃse kappasate, caturo ca mahabbalā. 

24 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sayanadāyako thero imā gāthāyo abhāsitthāti. 

Sayanadāyakattherassāpadānaṃ tatiyaṃ. 

4. Gandhodakiyattheraapadānaṃ 

25 . 

‘‘Padumuttarabuddhassa , mahābodhimaho ahu; 

Vicittaṃ ghaṭamādāya, gandhodakamadāsahaṃ. 

26 . 

‘‘Nhānakāle ca bodhiyā, mahāmegho pavassatha; 

Ninnādo ca mahā āsi, asaniyā phalantiyā. 

27 . 

‘‘Tenevāsanivegena, tattha kālaṅkato ahaṃ ; 

Devaloke ṭhito santo, imā gāthā abhāsahaṃ. 

28 . 

‘‘‘Aho buddho aho dhammo, aho no satthusampadā; 

Kaḷevaraṃ me patitaṃ, devaloke ramāmahaṃ. 

29 . 

‘‘‘Ubbiddhaṃ bhavanaṃ mayhaṃ, satabhūmaṃ samuggataṃ; 

Kaññāsatasahassāni, parivārenti maṃ sadā. 

30 . 

‘‘‘Ābādhā me na vijjanti, soko mayhaṃ na vijjati; 

Pariḷāhaṃ na passāmi, puññakammassidaṃ phalaṃ. 

31 . 

‘‘‘Aṭṭhavīse kappasate, rājā saṃvasito ahuṃ; 

Sattaratanasampanno, cakkavattī mahabbalo’. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gandhodakiyo thero imā gāthāyo abhāsitthāti. 

Gandhodakiyattherassāpadānaṃ catutthaṃ. 

5. Opavayhattheraapadānaṃ 

33 . 

‘‘Padumuttarabuddhassa , ājānīyamadāsahaṃ; 

Niyyādetvāna sambuddhe , agamāsiṃ sakaṃ gharaṃ. 

34 . 

‘‘Devalo nāma nāmena, satthuno aggasāvako; 

Varadhammassa dāyādo, āgacchi mama santikaṃ. 

35 . 

‘‘Sapattabhāro bhagavā, ājāneyyo na kappati; 

Tava saṅkappamaññāya, adhivāsesi cakkhumā. 

36 . 

‘‘Agghāpetvā vātajavaṃ, sindhavaṃ sīghavāhanaṃ; 

Padumuttarabuddhassa, khamanīyamadāsahaṃ. 

37 . 

‘‘Yaṃ yaṃ yonupapajjāmi, devattaṃ atha mānusaṃ ; 

Khamanīyaṃ vātajavaṃ, cittaṃ nibbattate mama. 

38 . 

‘‘Lābhaṃ tesaṃ suladdhaṃva, ye labhantupasampadaṃ; 

Punapi payirupāseyyaṃ, buddho loke sace bhave. 

39 . 

‘‘Aṭṭhavīsatikkhattuṃhaṃ, rājā āsiṃ mahabbalo; 

Cāturanto vijitāvī, jambusaṇḍassa jambuissaro. 

40 . 

‘‘Idaṃ pacchimakaṃ mayhaṃ, carimo vattate bhavo; 

Pattosmi acalaṃ ṭhānaṃ, hitvā jayaparājayaṃ. 

41 . 

‘‘Catutiṃsasahassamhi, mahātejosi khattiyo; 

Sataratanasampanno, cakkavattī mahabbalo. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā opavayho thero imā gāthāyo abhāsitthāti. 

Opavayhattherassāpadānaṃ pañcamaṃ. 

6. Saparivārāsanattheraapadānaṃ 

43 . 

‘‘Padumuttarabuddhassa, piṇḍapātaṃ adāsahaṃ; 

Gantvā kiliṭṭhakaṃ ṭhānaṃ , mallikāhi parikkhitaṃ . 

44 . 

‘‘Tamhāsanamhi āsīno, buddho lokagganāyako; 

Akittayi piṇḍapātaṃ, ujubhūto samāhito. 

45 . 

‘‘Yathāpi bhaddake khette, bījaṃ appampi ropitaṃ; 

Sammā dhāraṃ pavecchante, phalaṃ toseti kassakaṃ. 

46 . 

‘‘Tathevāyaṃ piṇḍapāto, sukhette ropito tayā; 

Bhave nibbattamānamhi, phalaṃ te tosayissati . 

47 . 

‘‘Idaṃ vatvāna sambuddho, jalajuttamanāmako; 

Piṇḍapātaṃ gahetvāna, pakkāmi uttarāmukho. 

48 . 

‘‘Saṃvuto pātimokkhasmiṃ, indriyesu ca pañcasu; 

Pavivekamanuyutto, viharāmi anāsavo. 

49 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saparivārāsano thero imā gāthāyo abhāsitthāti. 

Saparivārāsanattherassāpadānaṃ chaṭṭhaṃ. 

7. Pañcadīpakattheraapadānaṃ 

50 . 

‘‘Padumuttarabuddhassa, sabbabhūtānukampino; 

Saddahitvāna saddhamme, ujudiṭṭhi ahosahaṃ. 

51 . 

‘‘Padīpadānaṃ pādāsiṃ, parivāretvāna bodhiyaṃ; 

Saddahanto padīpāni, akariṃ tāvade ahaṃ. 

52 . 

‘‘Yaṃ yaṃ yonupapajjāmi, devattaṃ atha mānusaṃ; 

Ākāse ukkaṃ dhārenti, dīpadānassidaṃ phalaṃ. 

53 . 

‘‘Tirokuṭṭaṃ tiroselaṃ, samatiggayha pabbataṃ; 

Samantā yojanasataṃ, dassanaṃ anubhomahaṃ. 

54 . 

‘‘Tena kammāvasesena, pattomhi āsavakkhayaṃ; 

Dhāremi antimaṃ dehaṃ, dvipadindassa sāsane. 

55 . 

‘‘Catuttiṃse kappasate, satacakkhusanāmakā; 

Rājāhesuṃ mahātejā, cakkavattī mahabbalā. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pañcadīpako thero imā gāthāyo abhāsitthāti. 

Pañcadīpakattherassāpadānaṃ sattamaṃ. 

8. Dhajadāyakattheraapadānaṃ 

57 . 

‘‘Padumuttarabuddhassa, bodhiyā pādaputtame; 

Haṭṭho haṭṭhena cittena, dhajamāropayiṃ ahaṃ. 

58 . 

‘‘Patitapattāni gaṇhitvā, bahiddhā chaḍḍayiṃ ahaṃ; 

Antosuddhaṃ bahisuddhaṃ, adhimuttamanāsavaṃ. 

59 . 

‘‘Sammukhā viya sambuddhaṃ, avandiṃ bodhimuttamaṃ; 

Padumuttaro lokavidū, āhutīnaṃ paṭiggaho. 

60 . 

‘‘Bhikkhusaṅghe ṭhito satthā, imā gāthā abhāsatha; 

‘‘‘Iminā dhajadānena, upaṭṭhānena cūbhayaṃ. 

61 . 

‘‘‘Kappānaṃ satasahassaṃ, duggatiṃ so na gacchati; 

Devesu devasobhagyaṃ, anubhossatinappakaṃ. 

62 . 

‘‘‘Anekasatakkhattuñca , rājā raṭṭhe bhavissati; 

Uggato nāma nāmena, cakkavattī bhavissati. 

63 . 

‘‘‘Sampattiṃ anubhotvāna, sukkamūlena codito; 

Gotamassa bhagavato, sāsanebhiramissati’. 

64 . 

‘‘Padhānapahitattomhi, upasanto nirūpadhi; 

Dhāremi antimaṃ dehaṃ, sammāsambuddhasāsane. 

65 . 

‘‘Ekapaññāsasahasse, kappe uggatasavhayo ; 

Paññāsasatasahasse, khattiyo meghasavhayo . 

66 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhajadāyako thero imā gāthāyo abhāsitthāti. 

Dhajadāyakattherassāpadānaṃ aṭṭhamaṃ. 

9. Padumattheraapadānaṃ 

67 . 

‘‘Catusaccaṃ pakāsento, varadhammappavattako; 

Vassate amataṃ vuṭṭhiṃ, nibbāpento mahājanaṃ. 

68 . 

‘‘Sadhajaṃ padumaṃ gayha, aḍḍhakose ṭhito ahaṃ; 

Padumuttaramunissa, pahaṭṭho ukkhipimambare. 

69 . 

‘‘Āgacchante ca padume, abbhuto āsi tāvade; 

Mama saṅkappamaññāya, paggaṇhi vadataṃ varo. 

70 . 

‘‘Karaseṭṭhena paggayha, jalajaṃ pupphamuttamaṃ; 

Bhikkhusaṅghe ṭhito satthā, imā gāthā abhāsatha. 

71 . 

‘‘‘Yenidaṃ padumaṃ khittaṃ, sabbaññumhi vināyake ; 

Tamahaṃ kittayissāmi, suṇātha mama bhāsato. 

72 . 

‘‘‘Tiṃsakappāni devindo, devarajjaṃ karissati; 

Pathabyā rajjaṃ sattasataṃ, vasudhaṃ āvasissati. 

73 . 

‘‘‘Tattha pattaṃ gaṇetvāna, cakkavattī bhavissati; 

Ākāsato pupphavuṭṭhi, abhivassissatī tadā. 

74 . 

‘‘‘Kappasatasahassamhi, okkākakulasambhavo; 

Gotamo nāma nāmena, satthā loke bhavissati. 

75 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo’. 

76 . 

‘‘Nikkhamitvāna kucchimhā, sampajāno patissato; 

Jātiyā pañcavassohaṃ, arahattaṃ apāpuṇiṃ. 

77 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumo thero imā gāthāyo abhāsitthāti. 

Padumattherassāpadānaṃ navamaṃ. 

10. Asanabodhiyattheraapadānaṃ 

78 . 

‘‘Jātiyā sattavassohaṃ, addasaṃ lokanāyakaṃ; 

Pasannacitto sumano, upagacchiṃ naruttamaṃ. 

79 . 

‘‘Tissassāhaṃ bhagavato, lokajeṭṭhassa tādino; 

Haṭṭho haṭṭhena cittena, ropayiṃ bodhimuttamaṃ. 

80 . 

‘‘Asano nāmadheyyena, dharaṇīruhapādapo; 

Pañcavasse paricariṃ, asanaṃ bodhimuttamaṃ. 

81 . 

‘‘Pupphitaṃ pādapaṃ disvā, abbhutaṃ lomahaṃsanaṃ; 

Sakaṃ kammaṃ pakittento, buddhaseṭṭhaṃ upāgamiṃ. 

82 . 

‘‘Tisso tadā so sambuddho, sayambhū aggapuggalo; 

Bhikkhusaṅghe nisīditvā, imā gāthā abhāsatha. 

83 . 

‘‘‘Yenāyaṃ ropitā bodhi, buddhapūjā ca sakkatā; 

Tamahaṃ kittayissāmi, suṇātha mama bhāsato. 

84 . 

‘‘‘Tiṃsakappāni devesu, devarajjaṃ karissati; 

Catusaṭṭhi cakkhattuṃ so, cakkavattī bhavissati. 

85 . 

‘‘‘Tusitā hi cavitvāna, sukkamūlena codito; 

Dve sampattī anubhotvā, manussatte ramissati. 

86 . 

‘‘‘Padhānapahitatto so, upasanto nirūpadhi; 

Sabbāsave pariññāya, nibbāyissatināsavo’. 

87 . 

‘‘Vivekamanuyuttohaṃ , upasanto nirūpadhi; 

Nāgova bandhanaṃ chetvā, viharāmi anāsavo. 

88 . 

‘‘Dvenavute ito kappe, bodhiṃ ropesahaṃ tadā; 

Duggatiṃ nābhijānāmi, bodhiropassidaṃ phalaṃ. 

89 . 

‘‘Catusattatito kappe, daṇḍasenoti vissuto; 

Sattaratanasampanno, cakkavattī tadā ahuṃ. 

90 . 

‘‘Tesattatimhito kappe, sattāhesuṃ mahīpatī; 

Samantanemināmena, rājāno cakkavattino. 

91 . 

‘‘Paṇṇavīsatito kappe, puṇṇako nāma khattiyo; 

Sattaratanasampanno, cakkavattī mahabbalo. 

92 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā asanabodhiyo thero imā gāthāyo abhāsitthāti. 

Asanabodhiyattherassāpadānaṃ dasamaṃ. 

Bījanivaggo chaṭṭho. 

Tassuddānaṃ – 

Bījanī sataraṃsī ca, sayanodakivāhiyo; 

Parivāro padīpañca, dhajo padumapūjako; 

Bodhi ca dasamo vutto, gāthā dvenavuti tathā. 

7. Sakacintaniyavaggo 

1. Sakacintaniyattheraapadānaṃ 

1 . 

‘‘Pavanaṃ kānanaṃ disvā, appasaddamannāvilaṃ; 

Isīnaṃ anuciṇṇaṃva, āhutīnaṃ paṭiggahaṃ. 

2 . 

‘‘Thūpaṃ katvāna pulinaṃ , nānāpupphaṃ samokiriṃ; 

Sammukhā viya sambuddhaṃ, nimmitaṃ abhivandahaṃ. 

3 . 

‘‘Sattaratanasampanno , rājā raṭṭhamhi issaro; 

Sakakammābhiraddhohaṃ, pupphapūjāyidaṃ phalaṃ. 

4 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

5 . 

‘‘Asītikappenantayaso, cakkavattī ahosahaṃ; 

Sattaratanasampanno, catudīpamhi issaro. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sakacintaniyo thero imā gāthāyo abhāsitthāti. 

Sakacintaniyattherassāpadānaṃ paṭhamaṃ. 

2. Avopupphiyattheraapadānaṃ 

7 . 

‘‘Vihārā abhinikkhamma, abbhuṭṭhahiya caṅkame; 

Catusaccaṃ pakāsanto, deseti amataṃ padaṃ. 

8 . 

‘‘Sikhissa giramaññāya, buddhaseṭṭhassa tādino; 

Nānāpupphaṃ gahetvāna, ākāsamhi samokiriṃ. 

9 . 

‘‘Tena kammena dvipadinda, lokajeṭṭha narāsabha; 

Pattomhi acalaṃ ṭhānaṃ, hitvā jayaparājayaṃ. 

10 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

11 . 

‘‘Ito vīsatikappamhi, sumedho nāma khattiyo; 

Sattaratanasampanno, cakkavattī mahabbalo. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā avopupphiyo thero imā gāthāyo abhāsitthāti. 

Avopupphiyattherassāpadānaṃ dutiyaṃ. 

3. Paccāgamaniyattheraapadānaṃ 

13 . 

‘‘Sindhuyā nadiyā tīre, cakkavāko ahaṃ tadā; 

Suddhasevālabhakkhohaṃ, pāpesu ca susaññato. 

14 . 

‘‘Addasaṃ virajaṃ buddhaṃ, gacchantaṃ anilañjase; 

Tuṇḍena sālaṃ paggayha, vipassissābhiropayiṃ. 

15 . 

‘‘Yassa saddhā tathāgate, acalā supatiṭṭhitā; 

Tena cittappasādena, duggatiṃ so na gacchati. 

16 . 

‘‘Svāgataṃ vata me āsi, buddhaseṭṭhassa santike; 

Vihaṅgamena santena, subījaṃ ropitaṃ mayā. 

17 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

18 . 

‘‘Sucārudassanā nāma, aṭṭhete ekanāmakā; 

Kappe sattarase āsuṃ, cakkavattī mahabbalā. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paccāgamaniyo thero imā gāthāyo abhāsitthāti. 

Paccāgamaniyattherassāpadānaṃ tatiyaṃ. 

4. Parappasādakattheraapadānaṃ 

20 . 

‘‘Usabhaṃ pavaraṃ vīraṃ, mahesiṃ vijitāvinaṃ; 

Suvaṇṇavaṇṇaṃ sambuddhaṃ, ko disvā nappasīdati. 

21 . 

‘‘Himavāvāparimeyyo, sāgarova duruttaro; 

Tatheva jhānaṃ buddhassa, ko disvā nappasīdati. 

22 . 

‘‘Vasudhā yathāppameyyā, cittā vanavaṭaṃsakā; 

Tatheva sīlaṃ buddhassa, ko disvā nappasīdati. 

23 . 

‘‘Anilañjasāsaṅkhubbho , yathākāso asaṅkhiyo; 

Tatheva ñāṇaṃ buddhassa, ko disvā nappasīdati. 

24 . 

‘‘Imāhi catugāthāhi, brāhmaṇo senasavhayo; 

Buddhaseṭṭhaṃ thavitvāna, siddhatthaṃ aparājitaṃ. 

25 . 

‘‘Catunnavutikappāni, duggatiṃ nupapajjatha; 

Sugatiṃ sukhasampattiṃ , anubhosimanappakaṃ. 

26 . 

‘‘Catunnavutito kappe, thavitvā lokanāyakaṃ; 

Duggatiṃ nābhijānāmi, thomanāya idaṃ phalaṃ. 

27 . 

‘‘Cātuddasamhi kappamhi, caturo āsumuggatā; 

Sattaratanasampannā, cakkavattī mahabbalā. 

28 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā parappasādako thero imā gāthāyo abhāsitthāti. 

Parappasādakattherassāpadānaṃ catutthaṃ. 

5. Bhisadāyakattheraapadānaṃ 

29 . 

‘‘Vessabhū nāma nāmena, isīnaṃ tatiyo ahu; 

Kānanaṃ vanamogayha, vihāsi purisuttamo. 

30 . 

‘‘Bhisamuḷālaṃ gaṇhitvā, agamaṃ buddhasantikaṃ; 

Tañca buddhassa pādāsiṃ, pasanno sehi pāṇibhi. 

31 . 

‘‘Karena ca parāmaṭṭho, vessabhūvarabuddhinā; 

Sukhāhaṃ nābhijānāmi, samaṃ tena kutottariṃ. 

32 . 

‘‘Carimo vattate mayhaṃ, bhavā sabbe samūhatā; 

Hatthināgena santena, kusalaṃ ropitaṃ mayā . 

33 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, bhisadānassidaṃ phalaṃ. 

34 . 

‘‘Samodhānā ca rājāno, soḷasa manujādhipā; 

Kappamhi cuddase āsuṃ, cakkavattī mahabbalā. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhisadāyako thero imā gāthāyo abhāsitthāti. 

Bhisadāyakattherassāpadānaṃ pañcamaṃ. 

6. Sucintitattheraapadānaṃ 

36 . 

‘‘Giriduggacaro āsiṃ, abhijātova kesarī; 

Migasaṅghaṃ vadhitvāna, jīvāmi pabbatantare. 

37 . 

‘‘Atthadassī tu bhagavā, sabbaññū vadataṃ varo; 

Mamuddharitukāmo so, āgacchi pabbatuttamaṃ. 

38 . 

‘‘Pasadañca migaṃ hantvā, bhakkhituṃ samupāgamiṃ; 

Bhagavā tamhi samaye, bhikkhamāno upāgami. 

39 . 

‘‘Varamaṃsāni paggayha, adāsiṃ tassa satthuno; 

Anumodi mahāvīro, nibbāpento mamaṃ tadā. 

40 . 

‘‘Tena cittappasādena, giriduggaṃ pavisiṃ ahaṃ; 

Pītiṃ uppādayitvāna, tattha kālaṅkato ahaṃ. 

41 . 

‘‘Etena maṃsadānena, cittassa paṇidhīhi ca; 

Pannarase kappasate, devaloke ramiṃ ahaṃ. 

42 . 

‘‘Avasesesu kappesu, kusalaṃ cintitaṃ mayā; 

Teneva maṃsadānena, buddhānussaraṇena ca. 

43 . 

‘‘Aṭṭhattiṃsamhi kappamhi, aṭṭha dīghāyunāmakā; 

Saṭṭhimhito kappasate, duve varuṇanāmakā . 

44 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sucintito thero imā gāthāyo abhāsitthāti. 

Sucintitattherassāpadānaṃ chaṭṭhaṃ. 

7. Vatthadāyakattheraapadānaṃ 

45 . 

‘‘Pakkhijāto tadā āsiṃ, supaṇṇo garuḷādhipo; 

Addasaṃ virajaṃ buddhaṃ, gacchantaṃ gandhamādanaṃ. 

46 . 

‘‘Jahitvā garuḷavaṇṇaṃ, māṇavakaṃ adhārayiṃ; 

Ekaṃ vatthaṃ mayā dinnaṃ, dvipadindassa tādino. 

47 . 

‘‘Tañca dussaṃ paṭiggayha, buddho lokagganāyako; 

Antalikkhe ṭhito satthā, imā gāthā abhāsatha. 

48 . 

‘‘‘Iminā vatthadānena, cittassa paṇidhīhi ca; 

Pahāya garuḷaṃ yoniṃ, devaloke ramissati’. 

49 . 

‘‘Atthadassī tu bhagavā, lokajeṭṭho narāsabho; 

Vatthadānaṃ pasaṃsitvā, pakkāmi uttarāmukho. 

50 . 

‘‘Bhave nibbattamānamhi, honti me vatthasampadā; 

Ākāse chadanaṃ hoti, vatthadānassidaṃ phalaṃ. 

51 . 

‘‘Aruṇavā satta janā, cakkavattī mahabbalā; 

Chattiṃsatimhi āsiṃsu, kappamhi manujādhipā. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vatthadāyako thero imā gāthāyo abhāsitthāti. 

Vatthadāyakattherassāpadānaṃ sattamaṃ. 

8. Ambadāyakattheraapadānaṃ 

53 . 

‘‘Anomadassī bhagavā, nisinno pabbatantare; 

Mettāya aphari loke, appamāṇe nirūpadhi. 

54 . 

‘‘Kapi ahaṃ tadā āsiṃ, himavante naguttame; 

Disvā anomadassiṃ taṃ , buddhe cittaṃ pasādayiṃ. 

55 . 

‘‘Avidūre himavantassa, ambāsuṃ phalino tadā; 

Tato pakkaṃ gahetvāna, ambaṃ samadhukaṃ adaṃ. 

56 . 

‘‘Taṃ me buddho viyākāsi, anomadassī mahāmuni; 

Iminā madhudānena, ambadānena cūbhayaṃ. 

57 . 

‘‘Sattapaññāsakappamhi, devaloke ramissati; 

Avasesesu kappesu, vokiṇṇaṃ saṃsarissati. 

58 . 

‘‘Khepetvā pāpakaṃ kammaṃ, paripakkāya buddhiyā; 

Vinipātamagantvāna, kilese jhāpayissati. 

59 . 

‘‘Damena uttamenāhaṃ, damitomhi mahesinā; 

Pattomhi acalaṃ ṭhānaṃ, hitvā jayaparājayaṃ. 

60 . 

‘‘Sattasattatikappasate, ambaṭṭhajasanāmakā; 

Catuddasa te rājāno, cakkavattī mahabbalā. 

61 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambadāyako thero imā gāthāyo abhāsitthāti. 

Ambadāyakattherassāpadānaṃ aṭṭhamaṃ. 

9. Sumanattheraapadānaṃ 

62 . 

‘‘Sumano nāma nāmena, mālākāro ahaṃ tadā; 

Addasaṃ virajaṃ buddhaṃ, lokāhutipaṭiggahaṃ. 

63 . 

‘‘Ubho hatthehi paggayha, sumanaṃ pupphamuttamaṃ; 

Buddhassa abhiropesiṃ, sikhino lokabandhuno. 

64 . 

‘‘Imāya pupphapūjāya, cetanāpaṇidhīhi ca; 

Duggatiṃ nābhijānāmi, buddhapūjāyidaṃ phalaṃ. 

65 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

66 . 

‘‘Chabbīsatimhi kappamhi, cattārosuṃ mahāyasā; 

Sattaratanasampannā, rājāno cakkavattino. 

67 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumano thero imā gāthāyo abhāsitthāti. 

Sumanattherassāpadānaṃ navamaṃ. 

10. Pupphacaṅkoṭiyattheraapadānaṃ 

68 . 

‘‘Abhītarūpaṃ sīhaṃva, garuḷaggaṃva pakkhinaṃ; 

Byagghūsabhaṃva pavaraṃ, abhijātaṃva kesariṃ. 

69 . 

‘‘Sikhiṃ tilokasaraṇaṃ, anejaṃ aparājitaṃ; 

Nisinnaṃ samaṇānaggaṃ, bhikkhusaṅghapurakkhataṃ. 

70 . 

‘‘Caṅkoṭake ṭhapetvāna, anojaṃ pupphamuttamaṃ; 

Saha caṅkoṭakeneva, buddhaseṭṭhaṃ samokiriṃ. 

71 . 

‘‘Tena cittappasādena, dvipadinda narāsabha; 

Pattomhi acalaṃ ṭhānaṃ, hitvā jayaparājayaṃ. 

72 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

73 . 

‘‘Sampuṇṇe tiṃsakappamhi, devabhūtisanāmakā; 

Sattaratanasampannā, pañcāsuṃ cakkavattino. 

74 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphacaṅkoṭiyo thero imā gāthāyo abhāsitthāti. 

Pupphacaṅkoṭiyattherassāpadānaṃ dasamaṃ. 

Sakacintaniyavaggo sattamo. 

Tassuddānaṃ – 

Sakacintī avopupphī, sapaccāgamanena ca; 

Parappasādī bhisado, sucinti vatthadāyako. 

Ambadāyī ca sumano, pupphacaṅkoṭakīpi ca; 

Gāthekasattati vuttā, gaṇitā atthadassibhi. 

8. Nāgasamālavaggo 

1. Nāgasamālattheraapadānaṃ 

1 . 

‘‘Apāṭaliṃ ahaṃ pupphaṃ, ujjhitaṃ sumahāpathe; 

Thūpamhi abhiropesiṃ, sikhino lokabandhuno. 

2 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, thūpapūjāyidaṃ phalaṃ. 

3 . 

‘‘Ito pannarase kappe, bhūmiyo nāma khattiyo; 

Sattaratanasampanno, cakkavattī mahabbalo. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā nāgasamālo thero imā gāthāyo abhāsitthāti. 

Nāgasamālattherassāpadānaṃ paṭhamaṃ. 

2. Padasaññakattheraapadānaṃ 

5 . 

‘‘Akkantañca padaṃ disvā, tissassādiccabandhuno; 

Haṭṭho haṭṭhena cittena, pade cittaṃ pasādayiṃ. 

6 . 

‘‘Dvenavute ito kappe, yaṃ saññamalabhiṃ tadā; 

Duggatiṃ nābhijānāmi, padasaññāyidaṃ phalaṃ. 

7 . 

‘‘Ito sattamake kappe, sumedho nāma khattiyo; 

Sattaratanasampanno, cakkavatī mahabbalo. 

8 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padasaññako thero imā gāthāyo abhāsitthāti. 

Padasaññakattherassāpadānaṃ dutiyaṃ. 

3. Buddhasaññakattheraapadānaṃ 

9 . 

‘‘Dumagge paṃsukūlikaṃ, laggaṃ disvāna satthuno; 

Tato tamañjaliṃ katvā, paṃsukūlaṃ avandahaṃ. 

10 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, buddhasaññāyidaṃ phalaṃ. 

11 . 

‘‘Ito catutthake kappe, dumasārosi khattiyo; 

Cāturanto vijitāvī, cakkavattī mahabbalo. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhasaññako thero imā gāthāyo abhāsitthāti. 

Buddhasaññakattherassāpadānaṃ tatiyaṃ. 

4. Bhisāluvadāyakattheraapadānaṃ 

13 . 

‘‘Kānanaṃ vanamogayha, vasāmi vipine ahaṃ; 

Vipassiṃ addasaṃ buddhaṃ, āhutīnaṃ paṭiggahaṃ. 

14 . 

‘‘Bhisāluvañca pādāsiṃ, udakaṃ hatthadhovanaṃ; 

Vanditvā sirasā pāde, pakkāmi uttarāmukho. 

15 . 

‘‘Ekanavutito kappe, bhisāluvamadaṃ tadā; 

Duggatiṃ nābhijānāmi, puññakammassidaṃ phalaṃ. 

16 . 

‘‘Ito tatiyake kappe, bhisasammatakhattiyo; 

Sattaratanasampanno, cakkavattī mahabbalo. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhisāluvadāyako thero imā gāthāyo abhāsitthāti. 

Bhisāluvadāyakattherassāpadānaṃ catutthaṃ. 

Chaṭṭhabhāṇavāraṃ. 

5. Ekasaññakattheraapadānaṃ 

18 . 

‘‘Khaṇḍo nāmāsi nāmena, vipassissaggasāvako; 

Ekā bhikkhā mayā dinnā, lokāhutipaṭiggahe. 

19 . 

‘‘Tena cittappasādena, dvipadinda narāsabha; 

Duggatiṃ nābhijānāmi, ekabhikkhāyidaṃ phalaṃ. 

20 . 

‘‘Cattālīsamhito kappe, varuṇo nāma khattiyo; 

Sattaratanasampanno, cakkavattī mahabbalo. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekasaññako thero imā gāthāyo abhāsitthāti. 

Ekasaññakattherassāpadānaṃ pañcamaṃ. 

6. Tiṇasantharadāyakattheraapadānaṃ 

22 . 

‘‘Himavantassāvidūre, mahājātassaro ahu; 

Satapattehi sañchanno, nānāsakuṇamālayo. 

23 . 

‘‘Tamhi nhatvā ca pitvā ca, avidūre vasāmahaṃ; 

Addasaṃ samaṇānaggaṃ, gacchantaṃ anilañjase. 

24 . 

‘‘Mama saṅkappamaññāya, satthā loke anuttaro; 

Abbhato oruhitvāna, bhūmiyaṃṭhāsi tāvade. 

25 . 

‘‘Visāṇena tiṇaṃ gayha, nisīdanamadāsahaṃ; 

Nisīdi bhagavā tattha, tisso lokagganāyako. 

26 . 

‘‘Sakaṃ cittaṃ pasādetvā, avandi lokanāyakaṃ; 

Paṭikuṭiko apasakkiṃ, nijjhāyanto mahāmuniṃ. 

27 . 

‘‘Tena cittappasādena, nimmānaṃ upapajjahaṃ; 

Duggatiṃ nābhijānāmi, santharassa idaṃ phalaṃ. 

28 . 

‘‘Ito dutiyake kappe, miga sammatakhattiyo; 

Sattaratanasampanno, cakkavattī mahabbalo. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇasantharadāyako thero imā gāthāyo abhāsitthāti. 

Tiṇasantharadāyakattherassāpadānaṃ chaṭṭhaṃ. 

7. Sūcidāyakattheraapadānaṃ 

30 . 

‘‘Tiṃsakappasahassamhi, sambuddho lokanāyako; 

Sumedho nāma nāmena, bāttiṃsavaralakkhaṇo. 

31 . 

‘‘Tassa kañcanavaṇṇassa, dvipadindassa tādino; 

Pañca sūcī mayā dinnā, sibbanatthāya cīvaraṃ. 

32 . 

‘‘Teneva sūcidānena, nipuṇatthavipassakaṃ; 

Tikkhaṃ lahuñca phāsuñca, ñāṇaṃ me udapajjatha. 

33 . 

‘‘Kilesā jhāpitā mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane. 

34 . 

‘‘Dvipadādhipatī nāma, rājāno caturo ahuṃ; 

Sattaratanasampannā, cakkavattī mahabbalā. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sūcidāyako thero imā gāthāyo abhāsitthāti. 

Sūcidāyakattherassāpadānaṃ sattamaṃ. 

8. Pāṭalipupphiyattheraapadānaṃ 

36 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Kañcanagghiyasaṅkāsaṃ, bāttiṃsavaralakkhaṇaṃ. 

37 . 

‘‘Seṭṭhiputto tadā āsiṃ, sukhumālo sukhedhito; 

Ucchaṅge pāṭalipupphaṃ, katvāna abhisaṃhariṃ. 

38 . 

‘‘Haṭṭho haṭṭhena cittena, pupphehi abhipūjayiṃ; 

Tissaṃ lokaviduṃ nāthaṃ, naradevaṃ namassahaṃ. 

39 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, pupphapūjāyidaṃ phalaṃ. 

40 . 

‘‘Ito tesaṭṭhikappamhi, abhisammatanāmako; 

Sattaratanasampanno, cakkavattī mahabbalo. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāṭalipupphiyo thero imā gāthāyo abhāsitthāti. 

Pāṭalipupphiyattherassāpadānaṃ aṭṭhamaṃ. 

9. Ṭhitañjaliyattheraapadānaṃ 

42 . 

‘‘Migaluddo pure āsiṃ, araññe kānane ahaṃ; 

Tattha addasaṃ sambuddhaṃ, bāttiṃsavaralakkhaṇaṃ. 

43 . 

‘‘Tatthāhaṃ añjaliṃ katvā, pakkāmiṃ pācināmukho; 

Avidūre nisinnassa, niyake paṇṇasanthare. 

44 . 

‘‘Tato me asanīpāto, matthake nipatī tadā; 

Sohaṃ maraṇakālamhi, akāsiṃ punarañjaliṃ. 

45 . 

‘‘Dvenavute ito kappe, añjaliṃ akariṃ tadā; 

Duggatiṃ nābhijānāmi, añjalissa idaṃ phalaṃ. 

46 . 

‘‘Catupaṇṇāsakappamhi, migaketusanāmako; 

Sattaratanasampanno, cakkavattī mahabbalo. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ṭhitañjaliyo thero imā gāthāyo abhāsitthāti. 

Ṭhitañjaliyattherassāpadānaṃ navamaṃ. 

10. Tipadumiyattheraapadānaṃ 

48 . 

‘‘Padumuttaro nāma jino, sabbadhammāna pāragū; 

Danto dantaparivuto, nagarā nikkhamī tadā. 

49 . 

‘‘Nagare haṃsavatiyaṃ, ahosiṃ māliko tadā; 

Yaṃ tattha uttamaṃ toṇi, padmapupphāni aggahiṃ. 

50 . 

‘‘Addasaṃ virajaṃ buddhaṃ, paṭimaggantarāpaṇe; 

Saha disvāna sambuddhaṃ, evaṃ cintesahaṃ tadā. 

51 . 

‘‘Kiṃ me imehi pupphehi, rañño upanitehi me; 

Gāmaṃ vā gāmakhettaṃ vā, sahassaṃ vā labheyyahaṃ. 

52 . 

‘‘Adantadamanaṃ vīraṃ, sabbasattasukhāvahaṃ; 

Lokanāthaṃ pūjayitvā, lacchāmi amataṃ dhanaṃ. 

53 . 

‘‘Evāhaṃ cintayitvāna, sakaṃ cittaṃ pasādayiṃ; 

Tīṇi lohitake gayha, ākāse ukkhipiṃ tadā. 

54 . 

‘‘Mayā ukkhittamattamhi, ākāse patthariṃsu te; 

Dhāriṃsu matthake tattha, uddhaṃvaṇṭā adhomukhā. 

55 . 

‘‘Ye keci manujā disvā, ukkuṭṭhiṃ sampavattayuṃ; 

Devatā antalikkhamhi, sādhukāraṃ pavattayuṃ. 

56 . 

‘‘Accheraṃ loke uppannaṃ, buddhaseṭṭhassa vāhasā; 

Sabbe dhammaṃ suṇissāma, pupphānaṃ vāhasā mayaṃ. 

57 . 

‘‘Padumuttaro lokavidū, āhutīnaṃ paṭiggaho; 

Vīthiyañhi ṭhito santo, imā gāthā abhāsatha. 

58 . 

‘‘‘Yo so buddhaṃ apūjesi, rattapadmehi māṇavo; 

Tamahaṃ kittayissāmi, suṇātha mama bhāsato. 

59 . 

‘‘‘Tiṃsakappasahassāni, devaloke ramissati; 

Tiṃsakappāni devindo, devarajjaṃ karissati. 

60 . 

‘‘‘Mahāvitthārikaṃ nāma, byamhaṃ hessati tāvade; 

Tiyojanasatubbiddhaṃ, diyaḍḍhasatavitthataṃ. 

61 . 

‘‘‘Cattārisatasahassāni , niyyūhā ca sumāpitā; 

Kūṭāgāravarūpetā, mahāsayanamaṇḍitā. 

62 . 

‘‘‘Koṭisatasahassiyo , parivāressanti accharā; 

Kusalā naccagītassa, vāditepi padakkhiṇā. 

63 . 

‘‘‘Etādise byamhavare, nārīgaṇasamākule; 

Vassissati pupphavasso, dibbo lohitako sadā. 

64 . 

‘‘‘Bhittikhīle nāgadante, dvārabāhāya toraṇe; 

Cakkamattā lohitakā, olambissanti tāvade. 

65 . 

‘‘‘Pattena pattasañchanne, antobyamhavare imaṃ; 

Attharitvā pārupitvā, tuvaṭṭissanti tāvade. 

66 . 

‘‘‘Bhavanaṃ parivāretvā, samantā satayojane; 

Tepi padmā lohitakā, dibbagandhaṃ pavāyare. 

67 . 

‘‘‘Pañcasattatikkhattuñca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

68 . 

‘‘‘Sampattiyo duve bhutvā, anīti anupaddavo; 

Sampatte pariyosāne, nibbānaṃ pāpuṇissati’ . 

69 . 

‘‘Sudiṭṭho vata me buddho, vāṇijjaṃ supayojitaṃ; 

Padmāni tīṇi pūjetvā, anubhosiṃ tisampadā . 

70 . 

‘‘Ajja me dhammappattassa, vippamuttassa sabbaso; 

Supupphitaṃ lohitakaṃ, dhārayissati matthake. 

71 . 

‘‘Mama kammaṃ kathentassa, padumuttarasatthuno; 

Satapāṇasahassānaṃ, dhammābhisamayo ahu. 

72 . 

‘‘Satasahassito kappe, yaṃ buddhamabhipūjayiṃ; 

Duggatiṃ nābhijānāmi, tipadumānidaṃ phalaṃ. 

73 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

74 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tipadumiyo thero imā gāthāyo abhāsitthāti. 

Tipadumiyattherassāpadānaṃ dasamaṃ. 

Nāgasamālavaggo aṭṭhamo. 

Tassuddānaṃ – 

Nāgasamālo padasaññī, saññakāluvadāyako; 

Ekasaññī tiṇasanthāro, sūcipāṭalipupphiyo; 

Ṭhitañjalī tipadumī, gāthāyo pañcasattati. 

9. Timiravaggo 

1. Timirapupphiyattheraapadānaṃ 

1 . 

‘‘Candabhāgānadītīre , anusotaṃ vajāmahaṃ; 

Nisinnaṃ samaṇaṃ disvā, vippasannamanāvilaṃ. 

2 . 

‘‘Tattha cittaṃ pasādetvā , evaṃ cintesahaṃ tadā; 

Tārayissati tiṇṇoyaṃ, dantoyaṃ damayissati. 

3 . 

‘‘Assāsissati assattho, santo ca samayissati; 

Mocayissati mutto ca, nibbāpessati nibbuto. 

4 . 

‘‘Evāhaṃ cintayitvāna, siddhatthassa mahesino; 

Gahetvā timirapupphaṃ, matthake okiriṃ ahaṃ . 

5 . 

‘‘Añjaliṃ paggahetvāna, katvā ca naṃ padakkhiṇaṃ; 

Vanditvā satthuno pāde, pakkāmiṃ aparaṃ disaṃ. 

6 . 

‘‘Aciraṃ gatamattaṃ maṃ, migarājā viheṭhayi; 

Papātamanugacchanto, tattheva papatiṃ ahaṃ. 

7 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

8 . 

‘‘Chappaññāsamhi kappamhi, sattevāsuṃ mahāyasā ; 

Sattaratanasampannā, cakkavattī mahabbalā. 

9 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā timirapupphiyo thero imā gāthāyo abhāsitthāti. 

Timirapupphiyattherassāpadānaṃ paṭhamaṃ. 

2. Gatasaññakattheraapadānaṃ 

10 . 

‘‘Jātiyā sattavassohaṃ, pabbajiṃ anagāriyaṃ; 

Avandiṃ satthuno pāde, vippasannena cetasā. 

11 . 

‘‘Sattanaṅgalakīpupphe, ākāse ukkhipiṃ ahaṃ; 

Tissaṃ buddhaṃ samuddissa, anantaguṇasāgaraṃ. 

12 . 

‘‘Sugatānugataṃ maggaṃ, pūjetvā haṭṭhamānaso; 

Añjaliñca tadākāsiṃ, pasanno sehi pāṇibhi. 

13 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

14 . 

‘‘Ito aṭṭhamake kappe, tayo aggisikhā ahu; 

Sattaratanasampannā, cakkavattī mahabbalā. 

15 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gatasaññako thero imā gāthāyo abhāsitthāti. 

Gatasaññakattherassāpadānaṃ dutiyaṃ. 

3. Nipannañjalikattheraapadānaṃ 

16 . 

‘‘Rukkhamūle nisinnohaṃ, byādhito paramena ca; 

Paramakāruññapattomhi, araññe kānane ahaṃ. 

17 . 

‘‘Anukampaṃ upādāya, tisso satthā upesi maṃ; 

Sohaṃ nipannako santo, sire katvāna añjaliṃ. 

18 . 

‘‘Pasannacitto sumano, sabbasattānamuttamaṃ; 

Sambuddhaṃ abhivādetvā, tattha kālaṅkato ahaṃ. 

19 . 

‘‘Dvenavute ito kappe, yaṃ vandiṃ purisuttamaṃ; 

Duggatiṃ nābhijānāmi, vandanāya idaṃ phalaṃ. 

20 . 

‘‘Ito pañcamake kappe, pañcevāsuṃ mahāsikhā; 

Sattaratanasampannā, cakkavattī mahabbalā. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nipannañjaliko thero imā gāthāyo abhāsitthāti. 

Nipannañjalikattherassāpadānaṃ tatiyaṃ. 

4. Adhopupphiyattheraapadānaṃ 

22 . 

‘‘Abhibhū nāma so bhikkhu, sikhino aggasāvako; 

Mahānubhāvo tevijjo, himavantaṃ upāgami. 

23 . 

‘‘Ahampi himavantamhi, ramaṇīyassame isi; 

Vasāmi appamaññāsu, iddhīsu ca tadā vasī. 

24 . 

‘‘Pakkhijāto viyākāse, pabbataṃ adhivattayiṃ ; 

Adhopupphaṃ gahetvāna, āgacchiṃ pabbataṃ ahaṃ. 

25 . 

‘‘Satta pupphāni gaṇhitvā, matthake okiriṃ ahaṃ; 

Ālokite ca vīrena, pakkāmiṃ pācināmukho. 

26 . 

‘‘Āvāsaṃ abhisambhosiṃ, patvāna assamaṃ ahaṃ; 

Khāribhāraṃ gahetvāna, pāyāsiṃ pabbatantaraṃ. 

27 . 

‘‘Ajagaro maṃ pīḷesi, ghorarūpo mahabbalo; 

Pubbakammaṃ saritvāna, tattha kālaṅkato ahaṃ. 

28 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā adhopupphiyo thero imā gāthāyo abhāsitthāti. 

Adhopupphiyattherassāpadānaṃ catutthaṃ. 

5. Raṃsisaññakattheraapadānaṃ 

30 . 

‘‘Pabbate himavantamhi, vāsaṃ kappesahaṃ pure; 

Ajinuttaravāsohaṃ, vasāmi pabbatantare. 

31 . 

‘‘Suvaṇṇavaṇṇaṃ sambuddhaṃ, sataraṃsiṃva bhāṇumaṃ; 

Vanantaragataṃ disvā, sālarājaṃva pupphitaṃ. 

32 . 

‘‘Raṃsyā cittaṃ pasādetvā, vipassissa mahesino; 

Paggayha añjaliṃ vandiṃ, sirasā ukkuṭī ahaṃ. 

33 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, raṃsisaññāyidaṃ phalaṃ. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā raṃsisaññako thero imā gāthāyo abhāsitthāti. 

Raṃsisaññakattherassāpadānaṃ pañcamaṃ. 

6. Dutiyaraṃsisaññakattheraapadānaṃ 

35 . 

‘‘Pabbate himavantamhi, vākacīradharo ahaṃ; 

Caṅkamañca samārūḷho, nisīdiṃ pācināmukho. 

36 . 

‘‘Pabbate sugataṃ disvā, phussaṃ jhānarataṃ tadā; 

Añjaliṃ paggahetvāna, raṃsyā cittaṃ pasādayiṃ. 

37 . 

‘‘Dvenavute ito kappe, yaṃ saññamalabhiṃ tadā; 

Duggatiṃ nābhijānāmi, raṃsisaññāyidaṃ phalaṃ. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā raṃsisaññako thero imā gāthāyo abhāsitthāti. 

Dutiyaraṃsisaññakattherassāpadānaṃ chaṭṭhaṃ. 

7. Phaladāyakattheraapadānaṃ 

39 . 

‘‘Pabbate himavantamhi, kharājinadharo ahaṃ; 

Phussaṃ jinavaraṃ disvā, phalahattho phalaṃ adaṃ. 

40 . 

‘‘Yamahaṃ phalamadāsiṃ, vippasannena cetasā; 

Bhave nibbattamānamhi, phalaṃ nibbattate mama. 

41 . 

‘‘Dvenavute ito kappe, yaṃ phalaṃ adadiṃ ahaṃ; 

Duggatiṃ nābhijānāmi, phaladānassidaṃ phalaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phaladāyako thero imā gāthāyo abhāsitthāti. 

Phaladāyakattherassāpadānaṃ sattamaṃ. 

8. Saddasaññakattheraapadānaṃ 

43 . 

‘‘Pabbate himavantamhi, vasāmi paṇṇasanthare; 

Phussassa dhammaṃ bhaṇato, sadde cittaṃ pasādayiṃ. 

44 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, puññakammassidaṃ phalaṃ. 

45 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saddasaññako thero imā gāthāyo abhāsitthāti. 

Saddasaññakattherassāpadānaṃ aṭṭhamaṃ. 

9. Bodhisiñcakattheraapadānaṃ 

46 . 

‘‘Vipassissa bhagavato, mahābodhimaho ahu; 

Pabbajjupagato santo, upagacchiṃ ahaṃ tadā. 

47 . 

‘‘Kusumodakamādāya , bodhiyā okiriṃ ahaṃ; 

Mocayissati no mutto, nibbāpessati nibbuto. 

48 . 

‘‘Ekanavutito kappe, yaṃ bodhimabhisiñcayiṃ; 

Duggatiṃ nābhijānāmi, bodhisiñcāyidaṃ phalaṃ. 

49 . 

‘‘Tettiṃse vattamānamhi, kappe āsuṃ janādhipā; 

Udakasecanā nāma, aṭṭhete cakkavattino. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bodhisiñcako thero imā gāthāyo abhāsitthāti. 

Bodhisiñcakattherassāpadānaṃ navamaṃ. 

10. Padumapupphiyattheraapadānaṃ 

51 . 

‘‘Pokkharavanaṃ paviṭṭho, bhañjanto padumānihaṃ; 

Tatthaddasaṃ phussaṃ buddhaṃ , bāttiṃsavaralakkhaṇaṃ. 

52 . 

‘‘Padumapupphaṃ gahetvāna, ākāse ukkhipiṃ ahaṃ; 

Pāpakammaṃ saritvāna, pabbajiṃ anagāriyaṃ. 

53 . 

‘‘Pabbajitvāna kāyena, manasā saṃvutena ca; 

Vacīduccaritaṃ hitvā, ājīvaṃ parisodhayiṃ. 

54 . 

‘‘Dvenavute ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

55 . 

‘‘Padumābhāsanāmā ca, aṭṭhārasa mahīpatī; 

Aṭṭhārasesu kappesu, aṭṭhatālīsamāsisuṃ. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumapupphiyo thero imā gāthāyo abhāsitthāti; 

Padumapupphiyattherassāpadānaṃ dasamaṃ. 

Timiravaggo navamo. 

Tassuddānaṃ – 

Timiranaṅgalīpuppha, nippannañjaliko adho; 

Dve raṃsisaññī phalado, saddasaññī ca secako; 

Padmapupphī ca gāthāyo, chappaññāsa pakittitā. 

10. Sudhāvaggo 

1. Sudhāpiṇḍiyattheraapadānaṃ 

1 . 

‘‘Pūjārahe pūjayato, buddhe yadi va sāvake; 

Papañcasamatikkante, tiṇṇasokapariddave. 

2 . 

‘‘Te tādise pūjayato, nibbute akutobhaye; 

Na sakkā puññaṃ saṅkhātuṃ, imettamapi kenaci. 

3 . 

‘‘Catunnamapi dīpānaṃ, issaraṃ yodha kāraye; 

Ekissā pūjanāyetaṃ, kalaṃ nāgghati soḷasiṃ. 

4 . 

‘‘Siddhatthassa naraggassa, cetiye phalitantare; 

Sudhāpiṇḍo mayā dinno, vippasannena cetasā. 

5 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, paṭisaṅkhārassidaṃ phalaṃ. 

6 . 

‘‘Ito tiṃsatikappamhi, paṭisaṅkhārasavhayā; 

Sattaratanasampannā, terasa cakkavattino. 

7 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sudhāpiṇḍiyo thero imā gāthāyo abhāsitthāti. 

Sudhāpiṇḍiyattherassāpadānaṃ paṭhamaṃ. 

2. Sucintikattheraapadānaṃ 

8 . 

‘‘Tissassa lokanāthassa, suddhapīṭhamadāsahaṃ; 

Haṭṭho haṭṭhena cittena, buddhassādiccabandhuno. 

9 . 

‘‘Aṭṭhārase ito kappe, rājā āsiṃ mahāruci; 

Bhogo ca vipulo āsi, sayanañca anappakaṃ. 

10 . 

‘‘Pīṭhaṃ buddhassa datvāna, vippasannena cetasā; 

Anubhomi sakaṃ kammaṃ, pubbe sukatamattano. 

11 . 

‘‘Dvenavute ito kappe, yaṃ pīṭhamadadiṃ tadā; 

Duggatiṃ nābhijānāmi, pīṭhadānassidaṃ phalaṃ. 

12 . 

‘‘Aṭṭhatiṃse ito kappe, tayo te cakkavattino; 

Ruci uparuci ceva, mahāruci tatiyako. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sucintiko thero imā gāthāyo abhāsitthāti. 

Sucintikattherassāpadānaṃ dutiyaṃ. 

3. Aḍḍhaceḷakattheraapadānaṃ 

14 . 

‘‘Tissassāhaṃ bhagavato, upaḍḍhadussamadāsahaṃ; 

Paramakāpaññapattomhi , duggatena samappito. 

15 . 

‘‘Upaḍḍhadussaṃ datvāna, kappaṃ saggamhi modahaṃ; 

Avasesesu kappesu, kusalaṃ kāritaṃ mayā. 

16 . 

‘‘Dvenavute ito kappe, yaṃ dussamadadiṃ tadā; 

Duggatiṃ nābhijānāmi, dussadānassidaṃ phalaṃ. 

17 . 

‘‘Ekūnapaññāsakappamhi , rājāno cakkavattino; 

Samantacchadanā nāma, bāttiṃsāsuṃ janādhipā. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aḍḍhaceḷako thero imā gāthāyo abhāsitthāti. 

Aḍḍhaceḷakattherassāpadānaṃ tatiyaṃ. 

4. Sūcidāyakattheraapadānaṃ 

19 . 

‘‘Kammārohaṃ pure āsiṃ, bandhumāyaṃ puruttame; 

Sūcidānaṃ mayā dinnaṃ, vipassissa mahesino. 

20 . 

‘‘Vajiraggasamaṃ ñāṇaṃ, hoti kammena tādisaṃ; 

Virāgomhi vimuttomhi , pattomhi āsavakkhayaṃ. 

21 . 

‘‘Atīte ca bhave sabbe, vattamāne canāgate ; 

Ñāṇena viciniṃ sabbaṃ, sūcidānassidaṃ phalaṃ. 

22 . 

‘‘Ekanavutito kappe, sattāsuṃ vajiravhayā; 

Sattaratanasampannā, cakkavattī mahabbalā. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sūcidāyako thero imā gāthāyo abhāsitthāti. 

Sūcidāyakattherassāpadānaṃ catutthaṃ. 

5. Gandhamāliyattheraapadānaṃ 

24 . 

‘‘Siddhatthassa bhagavato, gandhathūpaṃ akāsahaṃ; 

Sumanehi paṭicchannaṃ, buddhānucchavikaṃ kataṃ. 

25 . 

‘‘Kañcanagghiyasaṅkāsaṃ, buddhaṃ lokagganāyakaṃ; 

Indīvaraṃva jalitaṃ, ādittaṃva hutāsanaṃ. 

26 . 

‘‘Byagghūsabhaṃva pavaraṃ, abhijātaṃva kesariṃ; 

Nisinnaṃ samaṇānaggaṃ, bhikkhusaṅghapurakkhataṃ. 

27 . 

‘‘Vanditvā satthuno pāde, pakkāmiṃ uttarāmukho; 

Catunnavutito kappe, gandhamālaṃ yato adaṃ. 

28 . 

‘‘Buddhe katassa kārassa, phalenāhaṃ visesato; 

Duggatiṃ nābhijānāmi, buddhapūjāyidaṃ phalaṃ. 

29 . 

‘‘Cattārīsamhi ekūne, kappe āsiṃsu soḷasa; 

Devagandhasanāmā te, rājāno cakkavattino. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gandhamāliyo thero imā gāthāyo abhāsitthāti. 

Gandhamāliyattherassāpadānaṃ pañcamaṃ. 

6. Tipupphiyattheraapadānaṃ 

31 . 

‘‘Migaluddo pure āsiṃ, araññe kānane ahaṃ ; 

Pāṭaliṃ haritaṃ disvā, tīṇi pupphāni okiriṃ. 

32 . 

‘‘Patitapattāni gaṇhitvā, bahi chaḍḍesahaṃ tadā; 

Antosuddhaṃ bahisuddhaṃ, suvimuttaṃ anāsavaṃ. 

33 . 

‘‘Sammukhā viya sambuddhaṃ, vipassiṃ lokanāyakaṃ; 

Pāṭaliṃ abhivādetvā, tattha kālaṅkato ahaṃ. 

34 . 

‘‘Ekanavutito kappe, yaṃ bodhimabhipūjayiṃ; 

Duggatiṃ nābhijānāmi, bodhipūjāyidaṃ phalaṃ. 

35 . 

‘‘Samantapāsādikā nāma, terasāsiṃsu rājino; 

Ito tettiṃsakappamhi , cakkavattī mahabbalā. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tipupphiyo thero imā gāthāyo abhāsitthāti. 

Tipupphiyattherassāpadānaṃ chaṭṭhaṃ. 

7. Madhupiṇḍikattheraapadānaṃ 

37 . 

‘‘Vipine kānane disvā, appasadde nirākule; 

Siddhatthaṃ isinaṃ seṭṭhaṃ, āhutīnaṃ paṭiggahaṃ. 

38 . 

‘‘Nibbutattaṃ mahānāgaṃ, nisabhājāniyaṃ yathā; 

Osadhiṃva virocantaṃ, devasaṅghanamassitaṃ. 

39 . 

‘‘Vitti mamāhu tāvade , ñāṇaṃ uppajji tāvade; 

Vuṭṭhitassa samādhimhā, madhuṃ datvāna satthuno. 

40 . 

‘‘Vanditvā satthuno pāde, pakkāmiṃ pācināmukho; 

Catuttiṃsamhi kappamhi, rājā āsiṃ sudassano. 

41 . 

‘‘Madhu bhisehi savati, bhojanamhi ca tāvade; 

Madhuvassaṃ pavassittha, pubbakammassidaṃ phalaṃ. 

42 . 

‘‘Catunnavutito kappe, yaṃ madhuṃ adadiṃ tadā; 

Duggatiṃ nābhijānāmi, madhudānassidaṃ phalaṃ. 

43 . 

‘‘Catuttiṃse ito kappe, cattāro te sudassanā; 

Sattaratanasampannā, cakkavattī mahabbalā. 

44 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā madhupiṇḍiko thero imā gāthāyo abhāsitthāti. 

Madhupiṇḍikattherassāpadānaṃ sattamaṃ. 

8. Senāsanadāyakattheraapadānaṃ 

45 . 

‘‘Siddhatthassa bhagavato, adāsiṃ paṇṇasantharaṃ; 

Samantā upahārañca, kusumaṃ okiriṃ ahaṃ. 

46 . 

‘‘Pāsādevaṃ guṇaṃ rammaṃ , anubhomi mahārahaṃ; 

Mahagghāni ca pupphāni, sayanebhisavanti me. 

47 . 

‘‘Sayanehaṃ tuvaṭṭāmi, vicitte pupphasanthate; 

Pupphavuṭṭhi ca sayane, abhivassati tāvade. 

48 . 

‘‘Catunnavutito kappe, adāsiṃ paṇṇasantharaṃ; 

Duggatiṃ nābhijānāmi, santharassa idaṃ phalaṃ. 

49 . 

‘‘Tiṇasantharakā nāma, sattete cakkavattino; 

Ito te pañcame kappe, uppajjiṃsu janādhipā. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā senāsanadāyako thero imā gāthāyo abhāsitthāti. 

Senāsanadāyakattherassāpadānaṃ aṭṭhamaṃ. 

9. Veyyāvaccakattheraapadānaṃ 

51 . 

‘‘Vipassissa bhagavato, mahāpūgagaṇo ahu; 

Veyyāvaccakaro āsiṃ, sabbakiccesu vāvaṭo . 

52 . 

‘‘Deyyadhammo ca me natthi, sugatassa mahesino; 

Avandiṃ satthuno pāde, vippasannena cetasā. 

53 . 

‘‘Ekanavutito kappe, veyyāvaccaṃ akāsahaṃ; 

Duggatiṃ nābhijānāmi, veyyāvaccassidaṃ phalaṃ. 

54 . 

‘‘Ito ca aṭṭhame kappe, rājā āsiṃ sucintito; 

Sattaratanasampanno, cakkavattī mahabbalo. 

55 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā veyyāvaccako thero imā gāthāyo abhāsitthāti. 

Veyyāvaccakattherassāpadānaṃ navamaṃ. 

10. Buddhupaṭṭhākattheraapadānaṃ 

56 . 

‘‘Vipassissa bhagavato, ahosiṃ saṅkhadhammako; 

Niccupaṭṭhānayuttomhi, sugatassa mahesino. 

57 . 

‘‘Upaṭṭhānaphalaṃ passa, lokanāthassa tādino; 

Saṭṭhitūriyasahassāni, parivārenti maṃ sadā. 

58 . 

‘‘Ekanavutito kappe, upaṭṭhahiṃ mahāisiṃ; 

Duggatiṃ nābhijānāmi, upaṭṭhānassidaṃ phalaṃ. 

59 . 

‘‘Catuvīse ito kappe, mahānigghosanāmakā; 

Soḷasāsiṃsu rājāno, cakkavattī mahabbalā. 

60 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhupaṭṭhāko thero imā gāthāyo abhāsitthāti. 

Buddhupaṭṭhākattherassāpadānaṃ dasamaṃ. 

Sudhāvaggo dasamo. 

Tassuddānaṃ – 

Sudhā sucinti ceḷañca, sūcī ca gandhamāliyo; 

Tipupphiyo madhusenā, veyyāvacco cupaṭṭhako; 

Samasaṭṭhi ca gāthāyo, asmiṃ vagge pakittitā. 

Atha vagguddānaṃ – 

Buddhavaggo hi paṭhamo, sīhāsani subhūti ca; 

Kuṇḍadhāno upāli ca, bījanisakacinti ca. 

Nāgasamālo timiro, sudhāvaggena te dasa; 

Catuddasasatā gāthā, pañcapaññāsameva ca. 

Buddhavaggadasakaṃ. 

Paṭhamasatakaṃ samattaṃ. 

11. Bhikkhadāyivaggo 

1. Bhikkhadāyakattheraapadānaṃ 

1 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Pavarā abhinikkhantaṃ, vanā nibbanamāgataṃ . 

2 . 

‘‘Kaṭacchubhikkhaṃ pādāsiṃ, siddhatthassa mahesino; 

Paññāya upasantassa, mahāvīrassa tādino. 

3 . 

‘‘Padenānupadāyantaṃ , nibbāpente mahājanaṃ; 

Uḷārā vitti me jātā, buddhe ādiccabandhune . 

4 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, bhikkhādānassidaṃ phalaṃ. 

5 . 

‘‘Sattāsītimhito kappe, mahāreṇu sanāmakā; 

Sattaratanasampannā, sattete cakkavattino. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā bhikkhadāyako thero imā gāthāyo abhāsitthāti. 

Bhikkhadāyakattherassāpadānaṃ paṭhamaṃ. 

2. Ñāṇasaññikattheraapadānaṃ 

7 . 

‘‘Suvaṇṇavaṇṇaṃ sambuddhaṃ, nisabhājāniyaṃ yathā; 

Tidhāpabhinnaṃ mātaṅgaṃ, kuñjaraṃva mahesinaṃ. 

8 . 

‘‘Obhāsentaṃ disā sabbā, uḷurājaṃva pūritaṃ; 

Rathiyaṃ paṭipajjantaṃ, lokajeṭṭhaṃ apassahaṃ. 

9 . 

‘‘Ñāṇe cittaṃ pasādetvā, paggahetvāna añjaliṃ; 

Pasannacitto sumano, siddhatthamabhivādayiṃ. 

10 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, ñāṇasaññāyidaṃ phalaṃ. 

11 . 

‘‘Tesattatimhito kappe, soḷasāsuṃ naruttamā; 

Sattaratanasampannā, cakkavattī mahabbalā. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ñāṇasaññiko thero imā gāthāyo abhāsitthāti. 

Ñāṇasaññikattherassāpadānaṃ dutiyaṃ. 

3. Uppalahatthiyattheraapadānaṃ 

13 . 

‘‘Tivarāyaṃ nivāsīhaṃ, ahosiṃ māliko tadā; 

Addasaṃ virajaṃ buddhaṃ, siddhatthaṃ lokapūjitaṃ . 

14 . 

‘‘Pasannacitto sumano, pupphahatthamadāsahaṃ; 

Yattha yatthupapajjāmi, tassa kammassa vāhasā. 

15 . 

‘‘Anubhomi phalaṃ iṭṭhaṃ, pubbe sukatamattano; 

Parikkhitto sumallehi, pupphadānassidaṃ phalaṃ. 

16 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

17 . 

‘‘Catunnavutupādāya, ṭhapetvā vattamānakaṃ; 

Pañcarājasatā tattha, najjasamasanāmakā . 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uppalahatthiyo thero imā gāthāyo abhāsitthāti. 

Uppalahatthiyattherassāpadānaṃ tatiyaṃ. 

4. Padapūjakattheraapadānaṃ 

19 . 

‘‘Siddhatthassa bhagavato, jātipupphamadāsahaṃ; 

Pādesu satta pupphāni, hāsenokiritāni me. 

20 . 

‘‘Tena kammenahaṃ ajja, abhibhomi narāmare; 

Dhāremi antimaṃ dehaṃ, sammāsambuddhasāsane. 

21 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

22 . 

‘‘Samantagandhanāmāsuṃ, terasa cakkavattino; 

Ito pañcamake kappe, cāturantā janādhipā. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padapūjako thero imā gāthāyo abhāsitthāti. 

Padapūjakattherassāpadānaṃ catutthaṃ. 

5. Muṭṭhipupphiyattheraapadānaṃ 

24 . 

‘‘Sudassanoti nāmena, mālākāro ahaṃ tadā; 

Addasaṃ virajaṃ buddhaṃ, lokajeṭṭhaṃ narāsabhaṃ. 

25 . 

‘‘Jātipupphaṃ gahetvāna, pūjayiṃ padumuttaraṃ; 

Visuddhacakkhu sumano, dibbacakkhuṃ samajjhagaṃ. 

26 . 

‘‘Etissā pupphapūjāya, cittassa paṇidhīhi ca; 

Kappānaṃ satasahassaṃ, duggatiṃ nupapajjahaṃ. 

27 . 

‘‘Soḷasāsiṃsu rājāno, devuttarasanāmakā; 

Chattiṃsamhi ito kappe, cakkavattī mahabbalā. 

28 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā muṭṭhipupphiyo thero imā gāthāyo abhāsitthāti. 

Muṭṭhipupphiyattherassāpadānaṃ pañcamaṃ. 

6. Udakapūjakattheraapadānaṃ 

29 . 

‘‘Suvaṇṇavaṇṇaṃ sambuddhaṃ, gacchantaṃ anilañjase; 

Ghatāsanaṃva jalitaṃ, ādittaṃva hutāsanaṃ. 

30 . 

‘‘Pāṇinā udakaṃ gayha, ākāse ukkhipiṃ ahaṃ; 

Sampaṭicchi mahāvīro, buddho kāruṇiko isi . 

31 . 

‘‘Antalikkhe ṭhito satthā, padumuttaranāmako; 

Mama saṅkappamaññāya, imaṃ gāthaṃ abhāsatha. 

32 . 

‘‘‘Iminā dakadānena, pītiuppādanena ca; 

Kappasatasahassampi, duggatiṃ nupapajjati’ . 

33 . 

‘‘Tena kammena dvipadinda, lokajeṭṭha narāsabha; 

Pattomhi acalaṃ ṭhānaṃ, hitvā jayaparājayaṃ. 

34 . 

‘‘Sahassarājanāmena , tayo te cakkavattino; 

Pañcasaṭṭhikappasate, cāturantā janādhipā. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udakapūjako thero imā gāthāyo abhāsitthāti. 

Udakapūjakattherassāpadānaṃ chaṭṭhaṃ. 

7. Naḷamāliyattheraapadānaṃ 

36 . 

‘‘Padumuttarabuddhassa, lokajeṭṭhassa tādino; 

Tiṇatthare nisinnassa, upasantassa tādino. 

37 . 

‘‘Naḷamālaṃ gahetvāna, bandhitvā bījaniṃ ahaṃ; 

Buddhassa upanāmesiṃ, dvipadindassa tādino. 

38 . 

‘‘Paṭiggahetvā sabbaññū, bījaniṃ lokanāyako; 

Mama saṅkappamaññāya, imaṃ gāthaṃ abhāsatha. 

39 . 

‘‘‘Yathā me kāyo nibbāti, pariḷāho na vijjati; 

Tatheva tividhaggīhi, cittaṃ tava vimuccatu’. 

40 . 

‘‘Sabbe devā samāgacchuṃ, ye keci vananissitā; 

Sossāma buddhavacanaṃ, hāsayantañca dāyakaṃ. 

41 . 

‘‘Nisinno bhagavā tattha, devasaṅghapurakkhato; 

Dāyakaṃ sampahaṃsento, imā gāthā abhāsatha. 

42 . 

‘‘‘Iminā bījanidānena, cittassa paṇidhīhi ca; 

Subbato nāma nāmena, cakkavattī bhavissati. 

43 . 

‘‘‘Tena kammāvasesena, sukkamūlena codito; 

Māluto nāma nāmena, cakkavattī bhavissati’. 

44 . 

‘‘‘Iminā bījanidānena, sammānavipulena ca; 

Kappasatasahassampi, duggatiṃ nupapajjati. 

45 . 

‘‘Tiṃsakappasahassamhi, subbatā aṭṭhatiṃsa te; 

Ekūnatiṃsasahasse, aṭṭha mālutanāmakā. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā naḷamāliyo thero imā gāthāyo abhāsitthāti. 

Naḷamāliyattherassāpadānaṃ sattamaṃ. 

Sattamabhāṇavāraṃ. 

8. Āsanupaṭṭhāhakattheraapadānaṃ 

47 . 

‘‘Kānanaṃ vanamogayha, appasaddaṃ nirākulaṃ; 

Sīhāsanaṃ mayā dinnaṃ, atthadassissa tādino. 

48 . 

‘‘Mālāhatthaṃ gahetvāna, katvā ca naṃ padakkhiṇaṃ; 

Satthāraṃ payirupāsitvā, pakkāmiṃ uttarāmukho. 

49 . 

‘‘Tena kammena dvipadinda, lokajeṭṭha narāsabha; 

Sannibbāpemi attānaṃ, bhavā sabbe samūhatā. 

50 . 

‘‘Aṭṭhārasakappasate, yaṃ dānamadadiṃ tadā; 

Duggatiṃ nābhijānāmi, sīhāsanassidaṃ phalaṃ. 

51 . 

‘‘Ito sattakappasate, sannibbāpaka khattiyo; 

Sattaratanasampanno, cakkavattī mahabbalo. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā āsanupaṭṭhāhako thero imā gāthāyo abhāsitthāti. 

Āsanupaṭṭhāhakattherassāpadānaṃ aṭṭhamaṃ. 

9. Biḷālidāyakattheraapadānaṃ 

53 . 

‘‘Himavantassāvidūre , vasāmi paṇṇasanthare; 

Ghāsesu gedhamāpanno, seyyasīlo cahaṃ tadā. 

54 . 

‘‘Khaṇantālu kalambāni, biḷālitakkalāni ca; 

Kolaṃ bhallātakaṃ billaṃ, āhatvā paṭiyāditaṃ. 

55 . 

‘‘Padumuttaro lokavidū, āhutīnaṃ paṭiggaho; 

Mama saṅkappamaññāya, āgacchi mama santikaṃ. 

56 . 

‘‘Upāgataṃ mahānāgaṃ, devadevaṃ narāsabhaṃ; 

Biḷāliṃ paggahetvāna, pattamhi okiriṃ ahaṃ. 

57 . 

‘‘Paribhuñji mahāvīro, tosayanto mamaṃ tadā; 

Paribhuñjitvāna sabbaññū, imaṃ gāthaṃ abhāsatha. 

58 . 

‘‘‘Sakaṃ cittaṃ pasādetvā, biḷāliṃ me adā tuvaṃ; 

Kappānaṃ satasahassaṃ, duggatiṃ nupapajjasi’. 

59 . 

‘‘Carimaṃ vattate mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane. 

60 . 

‘‘Catupaññāsito kappe, sumekhaliyasavhayo; 

Sattaratanasampanno, cakkavattī mahabbalo. 

61 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā biḷālidāyako thero imā gāthāyo abhāsitthāti. 

Biḷālidāyakattherassāpadānaṃ navamaṃ. 

10. Reṇupūjakattheraapadānaṃ 

62 . 

‘‘Suvaṇṇavaṇṇaṃ sambuddhaṃ, sataraṃsiṃva bhāṇumaṃ; 

Obhāsentaṃ disā sabbā, uḷurājaṃva pūritaṃ. 

63 . 

‘‘Purakkhataṃ sāvakehi, sāgareheva medaniṃ; 

Nāgaṃ paggayha reṇūhi, vipassissābhiropayiṃ. 

64 . 

‘‘Ekanavutito kappe, yaṃ reṇumabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

65 . 

‘‘Paṇṇatālīsito kappe, reṇu nāmāsi khattiyo; 

Sattaratanasampanno, cakkavattī mahabbalo. 

66 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā reṇupūjako thero imā gāthāyo abhāsitthāti. 

Reṇupūjakattherassāpadānaṃ dasamaṃ. 

Bhikkhadāyivaggo ekādasamo. 

Tassuddānaṃ – 

Bhikkhadāyī ñāṇasaññī, hatthiyo padapūjako; 

Muṭṭhipupphī udakado, naḷamāli upaṭṭhako; 

Biḷālidāyī reṇu ca, gāthāyo cha ca saṭṭhi ca. 

12. Mahāparivāravaggo 

1. Mahāparivārakattheraapadānaṃ 

1 . 

‘‘Vipassī nāma bhagavā, lokajeṭṭho narāsabho; 

Aṭṭhasaṭṭhisahassehi, pāvisi bandhumaṃ tadā. 

2 . 

‘‘Nagarā abhinikkhamma, agamaṃ dīpacetiyaṃ; 

Addasaṃ virajaṃ buddhaṃ, āhutīnaṃ paṭiggahaṃ. 

3 . 

‘‘Cullāsītisahassāni, yakkhā mayhaṃ upantike; 

Upaṭṭhahanti sakkaccaṃ , indaṃva tidasā gaṇā. 

4 . 

‘‘Bhavanā abhinikkhamma, dussaṃ paggayhahaṃ tadā; 

Sirasā abhivādesiṃ, tañcādāsiṃ mahesino. 

5 . 

‘‘Aho buddho aho dhammo, aho no satthu sampadā; 

Buddhassa ānubhāvena, vasudhāyaṃ pakampatha. 

6 . 

‘‘Tañca acchariyaṃ disvā, abbhutaṃ lomahaṃsanaṃ; 

Buddhe cittaṃ pasādemi, dvipadindamhi tādine. 

7 . 

‘‘Sohaṃ cittaṃ pasādetvā, dussaṃ datvāna satthuno; 

Saraṇañca upāgacchiṃ, sāmacco saparijjano. 

8 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

9 . 

‘‘Ito pannarase kappe, soḷasāsuṃ suvāhanā ; 

Sattaratanasampannā, cakkavattī mahabbalā. 

10 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā mahāparivārako thero imā gāthāyo abhāsitthāti. 

Mahāparivārakattherassāpadānaṃ paṭhamaṃ. 

2. Sumaṅgalattheraapadānaṃ 

11 . 

‘‘Atthadassī jinavaro, lokajeṭṭho narāsabho; 

Vihārā abhinikkhamma, taḷākaṃ upasaṅkami. 

12 . 

‘‘Nhatvā pitvā ca sambuddho, uttaritvekacīvaro; 

Aṭṭhāsi bhagavā tattha, vilokento disodisaṃ. 

13 . 

‘‘Bhavane upaviṭṭhohaṃ, addasaṃ lokanāyakaṃ; 

Haṭṭho haṭṭhena cittena, apphoṭesiṃ ahaṃ tadā. 

14 . 

‘‘Sataraṃsiṃva jotantaṃ, pabhāsantaṃva kañcanaṃ ; 

Naccagīte payuttohaṃ, pañcaṅgatūriyamhi ca. 

15 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbe satte abhibhomi, vipulo hoti me yaso . 

16 . 

‘‘Namo te purisājañña, namo te purisuttama; 

Attānaṃ tosayitvāna, pare tosesi tvaṃ muni. 

17 . 

‘‘Pariggahe nisīditvā, hāsaṃ katvāna subbate; 

Upaṭṭhahitvā sambuddhaṃ, tusitaṃ upapajjahaṃ. 

18 . 

‘‘Soḷaseto kappasate, dvinavaekacintitā; 

Sattaratanasampannā, cakkavattī mahabbalā. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumaṅgalo thero imā gāthāyo abhāsitthāti. 

Sumaṅgalattherassāpadānaṃ dutiyaṃ. 

3. Saraṇagamaniyattheraapadānaṃ 

20 . 

‘‘Ubhinnaṃ devarājūnaṃ, saṅgāmo samupaṭṭhito; 

Ahosi samupabyūḷho , mahāghoso avattatha . 

21 . 

‘‘Padumuttaro lokavidū, āhutīnaṃ paṭiggaho; 

Antalikkhe ṭhito satthā, saṃvejesi mahājanaṃ. 

22 . 

‘‘Sabbe devā attamanā, nikkhittakavacāvudhā; 

Sambuddhaṃ abhivādetvā, ekaggāsiṃsu tāvade. 

23 . 

‘‘Mayhaṃ saṅkappamaññāya, vācāsabhimudīrayi; 

Anukampako lokavidū, nibbāpesi mahājanaṃ. 

24 . 

‘‘Paduṭṭhacitto manujo, ekapāṇaṃ viheṭhayaṃ; 

Tena cittappadosena, apāyaṃ upapajjati. 

25 . 

‘‘Saṅgāmasīse nāgova, bahū pāṇe viheṭhayaṃ; 

Nibbāpetha sakaṃ cittaṃ, mā haññittho punappunaṃ. 

26 . 

‘‘Dvinnampi yakkharājūnaṃ, senā sā vimhitā ahu ; 

Saraṇañca upāgacchuṃ, lokajeṭṭhaṃ sutādinaṃ. 

27 . 

‘‘Saññāpetvāna janataṃ, padamuddhari cakkhumā; 

Pekkhamānova devehi, pakkāmi uttarāmukho. 

28 . 

‘‘Paṭhamaṃ saraṇaṃ gacchiṃ, dvipadindassa tādino; 

Kappānaṃ satasahassaṃ, duggatiṃ nupapajjahaṃ. 

29 . 

‘‘Mahādundubhināmā ca, soḷasāsuṃ rathesabhā; 

Tiṃsakappasahassamhi, rājāno cakkavattino. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saraṇagamaniyo thero imā gāthāyo abhāsitthāti. 

Saraṇagamaniyattherassāpadānaṃ tatiyaṃ. 

4. Ekāsaniyattheraapadānaṃ 

31 . 

‘‘Varuṇo nāma nāmena, devarājā ahaṃ tadā; 

Upaṭṭhahesiṃ sambuddhaṃ, sayoggabalavāhano. 

32 . 

‘‘Nibbute lokanāthamhi, atthadassīnaruttame; 

Tūriyaṃ sabbamādāya, agamaṃ bodhimuttamaṃ. 

33 . 

‘‘Vāditena ca naccena, sammatāḷasamāhito; 

Sammukhā viya sambuddhaṃ, upaṭṭhiṃ bodhimuttamaṃ. 

34 . 

‘‘Upaṭṭhahitvā taṃ bodhiṃ, dharaṇīruhapādapaṃ; 

Pallaṅkaṃ ābhujitvāna, tattha kālaṅkato ahaṃ. 

35 . 

‘‘Sakakammābhiraddhohaṃ, pasanno bodhimuttame; 

Tena cittappasādena, nimmānaṃ upapajjahaṃ. 

36 . 

‘‘Saṭṭhitūriyasahassāni, parivārenti maṃ sadā; 

Manussesu ca devesu, vattamānaṃ bhavābhave. 

37 . 

‘‘Tividhaggī nibbutā mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane . 

38 . 

‘‘Subāhū nāma nāmena, catuttiṃsāsu khattiyā; 

Sattaratanasampannā, pañcakappasate ito. 

39 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekāsaniyo thero imā gāthāyo abhāsitthāti. 

Ekāsaniyattherassāpadānaṃ catutthaṃ. 

5. Suvaṇṇapupphiyattheraapadānaṃ 

40 . 

‘‘Vipassī nāma bhagavā, lokajeṭṭho narāsabho; 

Nisinno janakāyassa, desesi amataṃ padaṃ. 

41 . 

‘‘Tassāhaṃ dhammaṃ sutvāna, dvipadindassa tādino; 

Soṇṇapupphāni cattāri, buddhassa abhiropayiṃ. 

42 . 

‘‘Suvaṇṇacchadanaṃ āsi, yāvatā parisā tadā; 

Buddhābhā ca suvaṇṇābhā, āloko vipulo ahu. 

43 . 

‘‘Udaggacitto sumano, vedajāto katañjalī; 

Vittisañjanano tesaṃ, diṭṭhadhammasukhāvaho. 

44 . 

‘‘Āyācitvāna sambuddhaṃ, vanditvāna ca subbataṃ; 

Pāmojjaṃ janayitvāna, sakaṃ bhavanupāgamiṃ. 

45 . 

‘‘Bhavane upaviṭṭhohaṃ, buddhaseṭṭhaṃ anussariṃ; 

Tena cittappasādena, tusitaṃ upapajjahaṃ. 

46 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

47 . 

‘‘Soḷasāsiṃsu rājāno, nemisammatanāmakā; 

Tetālīse ito kappe, cakkavattī mahabbalā. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā suvaṇṇapupphiyo thero imā gāthāyo abhāsitthāti. 

Suvaṇṇapupphiyattherassāpadānaṃ pañcamaṃ. 

6. Citakapūjakattheraapadānaṃ 

49 . 

‘‘Vasāmi rājāyatane, sāmacco saparijjano; 

Parinibbute bhagavati, sikhino lokabandhuno. 

50 . 

‘‘Pasannacitto sumano, citakaṃ agamāsahaṃ; 

Tūriyaṃ tattha vādetvā, gandhamālaṃ samokiriṃ. 

51 . 

‘‘Citamhi pūjaṃ katvāna, vanditvā citakaṃ ahaṃ; 

Pasannacitto sumano, sakaṃ bhavanupāgamiṃ. 

52 . 

‘‘Bhavane upaviṭṭhohaṃ, citapūjaṃ anussariṃ; 

Tena kammena dvipadinda, lokajeṭṭha narāsabha. 

53 . 

‘‘Anubhotvāna sampattiṃ, devesu mānusesu ca; 

Pattomhi acalaṃ ṭhānaṃ, hitvā jayaparājayaṃ. 

54 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, citapūjāyidaṃ phalaṃ. 

55 . 

‘‘Ekūnatiṃsakappamhi, ito soḷasa rājāno; 

Uggatā nāma nāmena, cakkavattī mahabbalā. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo abhāsitthāti. 

Citakapūjakattherassāpadānaṃ chaṭṭhaṃ. 

7. Buddhasaññakattheraapadānaṃ 

57 . 

‘‘Yadā vipassī lokaggo, āyusaṅkhāramossaji; 

Pathavī sampakampittha, medanī jalamekhalā. 

58 . 

‘‘Otataṃ vitthataṃ mayhaṃ, suvicittavaṭaṃsakaṃ ; 

Bhavanampi pakampittha, buddhassa āyusaṅkhaye. 

59 . 

‘‘Tāso mayhaṃ samuppanno, bhavane sampakampite; 

Uppādo nu kimatthāya, āloko vipulo ahu. 

60 . 

‘‘Vessavaṇo idhāgamma, nibbāpesi mahājanaṃ; 

Pāṇabhūte bhayaṃ natthi, ekaggā hotha saṃvutā . 

61 . 

‘‘Aho buddho aho dhammo, aho no satthu sampadā; 

Yasmiṃ uppajjamānamhi, pathavī sampakampati. 

62 . 

‘‘Buddhānubhāvaṃ kittetvā, kappaṃ saggamhi modahaṃ; 

Avasesesu kappesu, kusalaṃ caritaṃ mayā. 

63 . 

‘‘Ekanavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

64 . 

‘‘Ito cuddasakappamhi, rājā āsiṃ patāpavā; 

Samito nāma nāmena, cakkavattī mahabbalo. 

65 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhasaññako thero imā gāthāyo abhāsitthāti. 

Buddhasaññakattherassāpadānaṃ sattamaṃ. 

8. Maggasaññakattheraapadānaṃ 

66 . 

‘‘Padumuttarabuddhassa, sāvakā vanacārino; 

Vippanaṭṭhā brahāraññe, andhāva anusuyyare . 

67 . 

‘‘Anussaritvā sambuddhaṃ, padumuttaranāyakaṃ; 

Tassa te munino puttā, vippanaṭṭhā mahāvane. 

68 . 

‘‘Bhavanā oruhitvāna, agamiṃ bhikkhusantikaṃ; 

Tesaṃ maggañca ācikkhiṃ, bhojanañca adāsahaṃ. 

69 . 

‘‘Tena kammena dvipadinda, lokajeṭṭha narāsabha; 

Jātiyā sattavassohaṃ, arahattamapāpuṇiṃ. 

70 . 

‘‘Sacakkhū nāma nāmena, dvādasa cakkavattino; 

Sattaratanasampannā, pañcakappasate ito. 

71 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maggasaññako thero imā gāthāyo abhāsitthāti. 

Maggasaññakattherassāpadānaṃ aṭṭhamaṃ. 

9. Paccupaṭṭhānasaññakattheraapadānaṃ 

72 . 

‘‘Atthadassimhi sugate, nibbute samanantarā; 

Yakkhayoniṃ upapajjiṃ, yasaṃ patto cahaṃ tadā. 

73 . 

‘‘Dulladdhaṃ vata me āsi, duppabhātaṃ duruṭṭhitaṃ; 

Yaṃ me bhoge vijjamāne, parinibbāyi cakkhumā. 

74 . 

‘‘Mama saṅkappamaññāya, sāgaro nāma sāvako; 

Mamuddharitukāmo so, āgacchi mama santikaṃ. 

75 . 

‘‘Kiṃ nu socasi mā bhāyi, cara dhammaṃ sumedhasa; 

Anuppadinnā buddhena, sabbesaṃ bījasampadā. 

76 . 

‘‘So ce pūjeyya sambuddhaṃ, tiṭṭhantaṃ lokanāyakaṃ; 

Dhātuṃ sāsapamattampi, nibbutassāpi pūjaye. 

77 . 

‘‘Same cittappasādamhi, samaṃ puññaṃ mahaggataṃ; 

Tasmā thūpaṃ karitvāna, pūjehi jinadhātuyo. 

78 . 

‘‘Sāgarassa vaco sutvā, buddhathūpaṃ akāsahaṃ; 

Pañcavasse paricariṃ, munino thūpamuttamaṃ. 

79 . 

‘‘Tena kammena dvipadinda, lokajeṭṭha narāsabha; 

Sampattiṃ anubhotvāna, arahattamapāpuṇiṃ. 

80 . 

‘‘Bhūripaññā ca cattāro, sattakappasate ito; 

Sattaratanasampannā, cakkavattī mahabbalā. 

81 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paccupaṭṭhānasaññako thero imā gāthāyo abhāsitthāti. 

Paccupaṭṭhānasaññakattherassāpadānaṃ navamaṃ. 

10. Jātipūjakattheraapadānaṃ 

82 . 

‘‘Jāyantassa vipassissa, āloko vipulo ahu; 

Pathavī ca pakampittha, sasāgarā sapabbatā. 

83 . 

‘‘Nemittā ca viyākaṃsu, buddho loke bhavissati; 

Aggo ca sabbasattānaṃ, janataṃ uddharissati. 

84 . 

‘‘Nemittānaṃ suṇitvāna, jātipūjamakāsahaṃ; 

Edisā pūjanā natthi, yādisā jātipūjanā. 

85 . 

‘‘Saṅkharitvāna 

Kusalaṃ, sakaṃ cittaṃ pasādayiṃ. 

Jātipūjaṃ karitvāna, tattha kālaṅkato ahaṃ. 

86 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbe satte abhibhomi, jātipūjāyidaṃ phalaṃ. 

87 . 

‘‘Dhātiyo maṃ upaṭṭhanti, mama cittavasānugā; 

Na tā sakkonti kopetuṃ, jātipūjāyidaṃ phalaṃ. 

88 . 

‘‘Ekanavutito kappe, yaṃ pūjamakariṃ tadā; 

Duggatiṃ nābhijānāmi, jātipūjāyidaṃ phalaṃ. 

89 . 

‘‘Supāricariyā nāma, catuttiṃsa janādhipā; 

Ito tatiyakappamhi, cakkavattī mahabbalā. 

90 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā jātipūjako thero imā gāthāyo abhāsitthāti. 

Jātipūjakattherassāpadānaṃ dasamaṃ. 

Mahāparivāravaggo dvādasamo. 

Tassuddānaṃ – 

Parivārasumaṅgalā, saraṇāsanapupphiyā; 

Citapūjī buddhasaññī, maggupaṭṭhānajātinā; 

Gāthāyo navuti vuttā, gaṇitāyo vibhāvihi. 

13. Sereyyavaggo 

1. Sereyyakattheraapadānaṃ 

1 . 

‘‘Ajjhāyako mantadharo, tiṇṇaṃ vedāna pāragū; 

Abbhokāse ṭhito santo, addasaṃ lokanāyakaṃ. 

2 . 

‘‘Sīhaṃ yathā vanacaraṃ, byaggharājaṃva nittasaṃ; 

Tidhāpabhinnamātaṅgaṃ, kuñjaraṃva mahesinaṃ. 

3 . 

‘‘Sereyyakaṃ gahetvāna, ākāse ukkhipiṃ ahaṃ; 

Buddhassa ānubhāvena, parivārenti sabbaso . 

4 . 

‘‘Adhiṭṭhahi mahāvīro, sabbaññū lokanāyako; 

Samantā pupphacchadanā, okiriṃsu narāsabhaṃ. 

5 . 

‘‘Tato sā pupphakañcukā, antovaṇṭā bahimukhā; 

Sattāhaṃ chadanaṃ katvā, tato antaradhāyatha. 

6 . 

‘‘Tañca acchariyaṃ disvā, abbhutaṃ lomahaṃsanaṃ; 

Buddhe cittaṃ pasādesiṃ, sugate lokanāyake. 

7 . 

‘‘Tena cittappasādena, sukkamūlena codito; 

Kappānaṃ satasahassaṃ, duggatiṃ nupapajjahaṃ. 

8 . 

‘‘Pannarasasahassamhi , kappānaṃ pañcavīsati; 

Vītamalā samānā ca, cakkavattī mahabbalā. 

9 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sereyyako thero imā gāthāyo abhāsitthāti. 

Sereyyakattherassāpadānaṃ paṭhamaṃ. 

2. Pupphathūpiyattheraapadānaṃ 

10 . 

‘‘Himavantassāvidūre , kukkuro nāma pabbato; 

Vemajjhe tassa vasati, brāhmaṇo mantapāragū. 

11 . 

‘‘Pañca sissasahassāni, parivārenti maṃ sadā; 

Pubbuṭṭhāyī ca te āsuṃ, mantesu ca visāradā. 

12 . 

‘‘Buddho loke samuppanno, taṃ vijānātha no bhavaṃ; 

Asītibyañjanānassa, bāttiṃsavaralakkhaṇā. 

13 . 

‘‘Byāmappabho jinavaro, ādiccova virocati; 

Sissānaṃ vacanaṃ sutvā, brāhmaṇo mantapāragū. 

14 . 

‘‘Assamā abhinikkhamma, disaṃ pucchati sissake ; 

Yamhi dese mahāvīro, vasati lokanāyako. 

15 . 

‘‘Tāhaṃ disaṃ namassissaṃ, jinaṃ appaṭipuggalaṃ; 

Udaggacitto sumano, pūjesiṃ taṃ tathāgataṃ. 

16 . 

‘‘Etha sissā gamissāma, dakkhissāma tathāgataṃ; 

Vanditvā satthuno pāde, sossāma jinasāsanaṃ. 

17 . 

‘‘Ekāhaṃ abhinikkhamma, byādhiṃ paṭilabhiṃ ahaṃ; 

Byādhinā pīḷito santo, sālaṃ vāsayituṃ gamiṃ. 

18 . 

‘‘Sabbe sisse samānetvā, apucchiṃ te tathāgataṃ; 

Kīdisaṃ lokanāthassa, guṇaṃ paramabuddhino. 

19 . 

‘‘Te me puṭṭhā viyākaṃsu, yathā dassāvino tathā; 

Sakkaccaṃ buddhaseṭṭhaṃ taṃ, desesuṃ mama sammukhā. 

20 . 

‘‘Tesāhaṃ vacanaṃ sutvā, sakaṃ cittaṃ pasādayiṃ; 

Pupphehi thūpaṃ katvāna, tattha kālaṅkato ahaṃ. 

21 . 

‘‘Te me sarīraṃ jhāpetvā, agamuṃ buddhasantikaṃ; 

Añjaliṃ paggahetvāna, satthāramabhivādayuṃ. 

22 . 

‘‘Pupphehi thūpaṃ katvāna, sugatassa mahesino; 

Kappānaṃ satasahassaṃ, duggatiṃ nupapajjahaṃ. 

23 . 

‘‘Cattālīsasahassamhi , kappe soḷasa khattiyā; 

Nāmenaggisamā nāma, cakkavattī mahabbalā. 

24 . 

‘‘Vīsakappasahassamhi, rājāno cakkavattino; 

Ghatāsanasanāmāva, aṭṭhattiṃsa mahīpatī. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphathūpiyo thero imā gāthāyo abhāsitthāti. 

Pupphathūpiyattherassāpadānaṃ dutiyaṃ. 

3. Pāyasadāyakattheraapadānaṃ 

26 . 

‘‘Suvaṇṇavaṇṇo sambuddho, bāttiṃsavaralakkhaṇo; 

Pavanā abhinikkhanto, bhikkhusaṅghapurakkhato . 

27 . 

‘‘Mahaccā kaṃsapātiyā, vaḍḍhetvā pāyasaṃ ahaṃ; 

Āhutiṃ yiṭṭhukāmo so, upanesiṃ baliṃ ahaṃ. 

28 . 

‘‘Bhagavā tamhi samaye, lokajeṭṭho narāsabho; 

Caṅkamaṃ susamārūḷho, ambare anilāyane. 

29 . 

‘‘Tañca acchariyaṃ disvā, abbhutaṃ lomahaṃsanaṃ; 

Ṭhapayitvā kaṃsapātiṃ, vipassiṃ abhivādayiṃ. 

30 . 

‘‘Tuvaṃ devosi sabbaññū, sadeve sahamānuse; 

Anukampaṃ upādāya, paṭigaṇha mahāmuni. 

31 . 

‘‘Paṭiggahesi bhagavā, sabbaññū lokanāyako; 

Mama saṅkappamaññāya, satthā loke mahāmuni . 

32 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, pāyasassa idaṃ phalaṃ. 

33 . 

‘‘Ekatālīsito kappe, buddho nāmāsi khattiyo; 

Sattaratanasampanno, cakkavattī mahabbalo. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāyasadāyako thero imā gāthāyo abhāsitthāti. 

Pāyasadāyakattherassāpadānaṃ tatiyaṃ. 

4. Gandhodakiyattheraapadānaṃ 

35 . 

‘‘Nisajja pāsādavare, vipassiṃ addasaṃ jinaṃ; 

Kakudhaṃ vilasantaṃva, sabbaññuṃ tamanāsakaṃ . 

36 . 

‘‘Pāsādassāvidūre ca, gacchati lokanāyako; 

Pabhā niddhāvate tassa, yathā ca sataraṃsino. 

37 . 

‘‘Gandhodakañca paggayha, buddhaseṭṭhaṃ samokiriṃ; 

Tena cittappasādena, tattha kālaṅkato ahaṃ. 

38 . 

‘‘Ekanavutito kappe, yaṃ gandhodakamākiriṃ; 

Duggatiṃ nābhijānāmi, buddhapūjāyidaṃ phalaṃ. 

39 . 

‘‘Ekattiṃse ito kappe, sugandho nāma khattiyo; 

Sattaratanasampanno, cakkavattī mahabbalo. 

40 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gandhodakiyo thero imā gāthāyo abhāsitthāti. 

Gandhodakiyattherassāpadānaṃ catutthaṃ. 

5. Sammukhāthavikattheraapadānaṃ 

41 . 

‘‘Jāyamāne vipassimhi, nimittaṃ byākariṃ ahaṃ; 

‘Nibbāpayiñca janataṃ, buddho loke bhavissati. 

42 . 

‘‘‘Yasmiñca jāyamānasmiṃ, dasasahassi kampati; 

So dāni bhagavā satthā, dhammaṃ deseti cakkhumā. 

43 . 

‘‘‘Yasmiñca jāyamānasmiṃ, āloko vipulo ahu; 

So dāni bhagavā satthā, dhammaṃ deseti cakkhumā. 

44 . 

‘‘‘Yasmiñca jāyamānasmiṃ, saritāyo na sandayuṃ ; 

So dāni bhagavā satthā, dhammaṃ deseti cakkhumā. 

45 . 

‘‘‘Yasmiñca jāyamānasmiṃ, avīcaggi na pajjali; 

So dāni bhagavā satthā, dhammaṃ deseti cakkhumā. 

46 . 

‘‘‘Yasmiñca jāyamānasmiṃ, pakkhisaṅgho na saṃcari; 

So dāni bhagavā satthā, dhammaṃ deseti cakkhumā. 

47 . 

‘‘‘Yasmiñca jāyamānasmiṃ, vātakkhandho na vāyati; 

So dāni bhagavā satthā, dhammaṃ deseti cakkhumā. 

48 . 

‘‘‘Yasmiñca jāyamānasmiṃ, sabbaratanāni jotayuṃ ; 

So dāni bhagavā satthā, dhammaṃ deseti cakkhumā. 

49 . 

‘‘‘Yasmiñca jāyamānasmiṃ, sattāsuṃ padavikkamā; 

So dāni bhagavā satthā, dhammaṃ deseti cakkhumā. 

50 . 

‘‘‘Jātamatto ca sambuddho, disā sabbā vilokayi; 

Vācāsabhimudīresi, esā buddhāna dhammatā’. 

51 . 

‘‘Saṃvejayitvā janataṃ, thavitvā lokanāyakaṃ; 

Sambuddhaṃ abhivādetvā, pakkāmiṃ pācināmukho. 

52 . 

‘‘Ekanavutito kappe, yaṃ buddhamabhithomayiṃ; 

Duggatiṃ nābhijānāmi, thomanāya idaṃ phalaṃ. 

53 . 

‘‘Ito navutikappamhi, sammukhāthavikavhayo; 

Sattaratanasampanno, cakkavattī mahabbalo. 

54 . 

‘‘Pathavīdundubhi nāma , ekūnanavutimhito; 

Sattaratanasampanno, cakkavattī mahabbalo. 

55 . 

‘‘Aṭṭhāsītimhito kappe, obhāso nāma khattiyo; 

Sattaratanasampanno, cakkavattī mahabbalo. 

56 . 

‘‘Sattāsītimhito kappe, saritacchedanavhayo; 

Sattaratanasampanno, cakkavattī mahabbalo. 

57 . 

‘‘Agginibbāpano nāma, kappānaṃ chaḷasītiyā; 

Sattaratanasampanno, cakkavattī mahabbalo. 

58 . 

‘‘Gatipacchedano nāma, kappānaṃ pañcasītiyā; 

Sattaratanasampanno, cakkavattī mahabbalo. 

59 . 

‘‘Rājā vātasamo nāma, kappānaṃ cullasītiyā; 

Sattaratanasampanno, cakkavattī mahabbalo. 

60 . 

‘‘Ratanapajjalo nāma, kappānaṃ teasītiyā; 

Sattaratanasampanno, cakkavattī mahabbalo. 

61 . 

‘‘Padavikkamano nāma, kappānaṃ dveasītiyā; 

Sattaratanasampanno, cakkavattī mahabbalo. 

62 . 

‘‘Rājā vilokano nāma, kappānaṃ ekasītiyā; 

Sattaratanasampanno, cakkavattī mahabbalo. 

63 . 

‘‘Girasāroti nāmena, kappesītimhi khattiyo; 

Sattaratanasampanno, cakkavattī mahabbalo. 

64 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sammukhāthaviko thero imā gāthāyo abhāsitthāti. 

Sammukhāthavikattherassāpadānaṃ pañcamaṃ. 

6. Kusumāsaniyattheraapadānaṃ 

65 . 

‘‘Nagare dhaññavatiyā, ahosiṃ brāhmaṇo tadā; 

Lakkhaṇe itihāse ca, sanighaṇḍusakeṭubhe. 

66 . 

‘‘Padako veyyākaraṇo, nimittakovido ahaṃ; 

Mante ca sisse vācesiṃ, tiṇṇaṃ vedāna pāragū. 

67 . 

‘‘Pañca uppalahatthāni, piṭṭhiyaṃ ṭhapitāni me; 

Āhutiṃ yiṭṭhukāmohaṃ, pitumātusamāgame. 

68 . 

‘‘Tadā vipassī bhagavā, bhikkhusaṅghapurakkhato; 

Obhāsento disā sabbā, āgacchati narāsabho. 

69 . 

‘‘Āsanaṃ paññapetvāna, nimantetvā mahāmuniṃ; 

Santharitvāna taṃ pupphaṃ, abhinesiṃ sakaṃ gharaṃ. 

70 . 

‘‘Yaṃ me atthi sake gehe, āmisaṃ paccupaṭṭhitaṃ; 

Tāhaṃ buddhassa pādāsiṃ, pasanno sehi pāṇibhi. 

71 . 

‘‘Bhuttāviṃ kālamaññāya, pupphahatthamadāsahaṃ; 

Anumoditvāna sabbaññū, pakkāmi uttarāmukho. 

72 . 

‘‘Ekanavutito kappe, yaṃ pupphamadadiṃ tadā; 

Duggatiṃ nābhijānāmi, pupphadānassidaṃ phalaṃ. 

73 . 

‘‘Anantaraṃ ito kappe, rājāhuṃ varadassano; 

Sattaratanasampanno, cakkavattī mahabbalo. 

74 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kusumāsaniyo thero imā gāthāyo abhāsitthāti. 

Kusumāsaniyattherassāpadānaṃ chaṭṭhaṃ. 

7. Phaladāyakattheraapadānaṃ 

75 . 

‘‘Ajjhāyako mantadharo, tiṇṇaṃ vedāna pāragū; 

Himavantassāvidūre, vasāmi assame ahaṃ. 

76 . 

‘‘Aggihuttañca me atthi, puṇḍarīkaphalāni ca; 

Puṭake nikkhipitvāna, dumagge laggitaṃ mayā. 

77 . 

‘‘Padumuttaro lokavidū, āhutīnaṃ paṭiggaho; 

Mamuddharitukāmo so, bhikkhanto mamupāgami. 

78 . 

‘‘Pasannacitto sumano, phalaṃ buddhassadāsahaṃ; 

Vittisañjanano mayhaṃ, diṭṭhadhammasukhāvaho. 

79 . 

‘‘Suvaṇṇavaṇṇo sambuddho, āhutīnaṃ paṭiggaho; 

Antalikkhe ṭhito satthā, imaṃ gāthaṃ abhāsatha. 

80 . 

‘‘‘Iminā phaladānena, cetanāpaṇidhīhi ca; 

Kappānaṃ satasahassaṃ, duggatiṃ nupapajjasi’. 

81 . 

‘‘Teneva sukkamūlena, anubhotvāna sampadā; 

Pattomhi acalaṃ ṭhānaṃ, hitvā jayaparājayaṃ. 

82 . 

‘‘Ito sattasate kappe, rājā āsiṃ sumaṅgalo; 

Sattaratanasampanno cakkavattī mahabbalo. 

83 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phaladāyako thero imā gāthāyo abhāsitthāti. 

Phaladāyakattherassāpadānaṃ sattamaṃ. 

8. Ñāṇasaññikattheraapadānaṃ 

84 . 

‘‘Pabbate himavantamhi, vasāmi pabbatantare; 

Pulinaṃ sobhanaṃ disvā, buddhaseṭṭhaṃ anussariṃ. 

85 . 

‘‘Ñāṇe upanidhā natthi, saṅkhāraṃ natthi satthuno; 

Sabbadhammaṃ abhiññāya, ñāṇena adhimuccati. 

86 . 

‘‘Namo te purisājañña, namo te purisuttama; 

Ñāṇena te samo natthi, yāvatā ñāṇamuttamaṃ. 

87 . 

‘‘Ñāṇe cittaṃ pasādetvā, kappaṃ saggamhi modahaṃ; 

Avasesesu kappesu, kusalaṃ caritaṃ mayā. 

88 . 

‘‘Ekanavutito kappe, yaṃ saññamalabhiṃ tadā; 

Duggatiṃ nābhijānāmi, ñāṇasaññāyidaṃ phalaṃ. 

89 . 

‘‘Ito sattatikappamhi , eko pulinapupphiyo; 

Sattaratanasampanno, cakkavattī mahabbalo. 

90 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ñāṇasaññiko thero imā gāthāyo abhāsitthāti. 

Ñāṇasaññikattherassāpadānaṃ aṭṭhamaṃ. 

9. Gaṇṭhipupphiyattheraapadānaṃ 

91 . 

‘‘Suvaṇṇavaṇṇo sambuddho, vipassī dakkhiṇāraho; 

Purakkhato sāvakehi, ārāmā abhinikkhami. 

92 . 

‘‘Disvānahaṃ buddhaseṭṭhaṃ, sabbaññuṃ tamanāsakaṃ; 

Pasannacitto sumano, gaṇṭhipupphaṃ apūjayiṃ. 

93 . 

‘‘Tena cittappasādena, dvipadindassa tādino; 

Haṭṭho haṭṭhena cittena, puna vandiṃ tathāgataṃ. 

94 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

95 . 

‘‘Ekatālīsito kappe, caraṇo nāma khattiyo; 

Sattaratanasampanno, cakkavattī mahabbalo. 

96 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gaṇṭhipupphiyo thero imā gāthāyo abhāsitthāti. 

Gaṇṭhipupphiyattherassāpadānaṃ navamaṃ. 

10. Padumapūjakattheraapadānaṃ 

97 . 

‘‘Himavantassāvidūre , gotamo nāma pabbato; 

Nānārukkhehi sañchanno, mahābhūtagaṇālayo. 

98 . 

‘‘Vemajjhamhi ca tassāsi, assamo abhinimmito; 

Purakkhato sasissehi, vasāmi assame ahaṃ. 

99 . 

‘‘Āyantu me sissagaṇā, padumaṃ āharantu me; 

Buddhapūjaṃ karissāmi, dvipadindassa tādino. 

100 . 

‘‘Evanti te paṭissutvā, padumaṃ āhariṃsu me; 

Tathā nimittaṃ katvāhaṃ, buddhassa abhiropayiṃ. 

101 . 

‘‘Sisse tadā samānetvā, sādhukaṃ anusāsahaṃ; 

Mā kho tumhe pamajjittha, appamādo sukhāvaho. 

102 . 

‘‘Evaṃ samanusāsitvā, te sisse vacanakkhame; 

Appamādaguṇe yutto, tadā kālaṅkato ahaṃ. 

103 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

104 . 

‘‘Ekapaññāsakappamhi, rājā āsiṃ jaluttamo; 

Sattaratanasampanno, cakkavattī mahabbalo. 

105 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumapūjako thero imā gāthāyo abhāsitthāti; 

Padumapūjakattherassāpadānaṃ dasamaṃ. 

Sereyyavaggo terasamo. 

Tassuddānaṃ – 

Sereyyako pupphathūpi, pāyaso gandhathomako; 

Āsani phalasaññī ca, gaṇṭhipadumapupphiyo; 

Pañcuttarasatā gāthā, gaṇitā atthadassibhi. 

14. Sobhitavaggo 

1. Sobhitattheraapadānaṃ 

1 . 

‘‘Padumuttaro nāma jino, lokajeṭṭho narāsabho; 

Mahato janakāyassa, deseti amataṃ padaṃ. 

2 . 

‘‘Tassāhaṃ vacanaṃ sutvā, vācāsabhimudīritaṃ ; 

Añjaliṃ paggahetvāna, ekaggo āsahaṃ tadā. 

3 . 

‘‘Yathā samuddo udadhīnamaggo, nerū nagānaṃ pavaro siluccayo; 

Tatheva ye cittavasena vattare, na buddhañāṇassa kalaṃ upenti te. 

4 . 

‘‘Dhammavidhiṃ ṭhapetvāna, buddho kāruṇiko isi; 

Bhikkhusaṅghe nisīditvā, imā gāthā abhāsatha. 

5 . 

‘‘‘Yo so ñāṇaṃ pakittesi, buddhamhi lokanāyake; 

Kappānaṃ satasahassaṃ, duggatiṃ na gamissati. 

6 . 

‘‘‘Kilese jhāpayitvāna, ekaggo susamāhito; 

Sobhito nāma nāmena, hessati satthu sāvako’. 

7 . 

‘‘Paññāse kappasahasse, sattevāsuṃ yasuggatā ; 

Sattaratanasampannā, cakkavattī mahabbalā. 

8 . 

‘‘Kilesā jhāpitā mayhaṃ, bhavā sabbe samūhatā; 

Tisso vijjā anuppattā, kataṃ buddhassa sāsanaṃ. 

9 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sobhito thero imā gāthāyo abhāsitthāti. 

Sobhitattherassāpadānaṃ paṭhamaṃ. 

2. Sudassanattheraapadānaṃ 

10 . 

‘‘Vinatā nadiyā tīre, pilakkhu phalito ahu; 

Tāhaṃ rukkhaṃ gavesanto, addasaṃ lokanāyakaṃ. 

11 . 

‘‘Ketakaṃ pupphitaṃ disvā, vaṇṭe chetvānahaṃ tadā; 

Buddhassa abhiropesiṃ, sikhino lokabandhuno. 

12 . 

‘‘Yena ñāṇena pattosi, accutaṃ amataṃ padaṃ; 

Taṃ ñāṇaṃ abhipūjemi, buddhaseṭṭha mahāmuni. 

13 . 

‘‘Ñāṇamhi pūjaṃ katvāna, pilakkhumaddasaṃ ahaṃ; 

Paṭiladdhomhi taṃ paññaṃ , ñāṇapūjāyidaṃ phalaṃ. 

14 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, ñāṇapūjāyidaṃ phalaṃ. 

15 . 

‘‘Ito terasakappamhi, dvādasāsuṃ phaluggatā; 

Sattaratanasampannā, cakkavattī mahapphalā. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sudassano thero imā gāthāyo abhāsitthāti. 

Sudassanattherassāpadānaṃ dutiyaṃ. 

3. Candanapūjanakattheraapadānaṃ 

17 . 

‘‘Candabhāgānadītīre, ahosiṃ kinnaro tadā; 

Pupphabhakkho cahaṃ āsiṃ, pupphānivasano tathā . 

18 . 

‘‘Atthadassī tu bhagavā, lokajeṭṭho narāsabho; 

Vipinaggena niyyāsi, haṃsarājāva ambare. 

19 . 

‘‘Namo te purisājañña, cittaṃ te suvisodhitaṃ; 

Pasannamukhavaṇṇosi, vippasannamukhindriyo. 

20 . 

‘‘Orohitvāna ākāsā, bhūripañño sumedhaso; 

Saṅghāṭiṃ pattharitvāna, pallaṅkena upāvisi. 

21 . 

‘‘Vilīnaṃ candanādāya, agamāsiṃ jinantikaṃ; 

Pasannacitto sumano, buddhassa abhiropayiṃ. 

22 . 

‘‘Abhivādetvāna sambuddhaṃ, lokajeṭṭhaṃ narāsabhaṃ; 

Pāmojjaṃ janayitvāna, pakkāmiṃ uttarāmukho. 

23 . 

‘‘Aṭṭhārase kappasate, candanaṃ yaṃ apūjayiṃ; 

Duggatiṃ nābhijānāmi, buddhapūjāyidaṃ phalaṃ. 

24 . 

‘‘Catuddase kappasate, ito āsiṃsu te tayo; 

Rohaṇī nāma nāmena, cakkavattī mahabbalā. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā candanapūjanako thero imā gāthāyo abhāsitthāti; 

Candanapūjanakattherassāpadānaṃ tatiyaṃ. 

Aṭṭhamabhāṇavāraṃ. 

4. Pupphacchadaniyattheraapadānaṃ 

26 . 

‘‘Sunando nāma nāmena, brāhmaṇo mantapāragū; 

Ajjhāyako yācayogo, vājapeyyaṃ ayājayi. 

27 . 

‘‘Padumuttaro lokavidū, aggo kāruṇiko isi; 

Janataṃ anukampanto, ambare caṅkamī tadā. 

28 . 

‘‘Caṅkamitvāna sambuddho, sabbaññū lokanāyako; 

Mettāya aphari satte, appamāṇe nirūpadhi. 

29 . 

‘‘Vaṇṭe chetvāna pupphāni, brāhmaṇo mantapāragū; 

Sabbe sisse samānetvā, ākāse ukkhipāpayi. 

30 . 

‘‘Yāvatā nagaraṃ āsi, pupphānaṃ chadanaṃ tadā; 

Buddhassa ānubhāvena, sattāhaṃ na vigacchatha. 

31 . 

‘‘Teneva sukkamūlena, anubhotvāna sampadā; 

Sabbāsave pariññāya, tiṇṇo loke visattikaṃ. 

32 . 

‘‘Ekārase kappasate, pañcatiṃsāsu khattiyā; 

Ambaraṃsasanāmā te, cakkavattī mahabbalā. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphacchadaniyo thero imā gāthāyo abhāsitthāti. 

Pupphacchadaniyattherassāpadānaṃ catutthaṃ. 

5. Rahosaññakattheraapadānaṃ 

34 . 

‘‘Himavantassāvidūre, vasabho nāma pabbato; 

Tasmiṃ pabbatapādamhi, assamo āsi māpito. 

35 . 

‘‘Tīṇi sissasahassāni, vācesiṃ brāhmaṇo tadā; 

Saṃharitvāna te sisse, ekamantaṃ upāvisiṃ. 

36 . 

‘‘Ekamantaṃ nisīditvā, brāhmaṇo mantapāragū; 

Buddhavedaṃ gavesanto , ñāṇe cittaṃ pasādayiṃ. 

37 . 

‘‘Tattha cittaṃ pasādetvā, nisīdiṃ paṇṇasanthare; 

Pallaṅkaṃ ābhujitvāna, tattha kālaṅkato ahaṃ. 

38 . 

‘‘Ekattiṃse ito kappe, yaṃ saññamalabhiṃ tadā; 

Duggatiṃ nābhijānāmi, ñāṇasaññāyidaṃ phalaṃ. 

39 . 

‘‘Sattavīsatikappamhi, rājā siridharo ahu; 

Sattaratanasampanno, cakkavattī mahabbalo. 

40 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā rahosaññako thero imā gāthāyo abhāsitthāti. 

Rahosaññakattherassāpadānaṃ pañcamaṃ. 

6. Campakapupphiyattheraapadānaṃ 

41 . 

‘‘Kaṇikāraṃva jotantaṃ, nisinnaṃ pabbatantare; 

Obhāsentaṃ disā sabbā, osadhiṃ viya tārakaṃ . 

42 . 

‘‘Tayo māṇavakā āsuṃ, sake sippe susikkhitā; 

Khāribhāraṃ gahetvāna, anventi mama pacchato. 

43 . 

‘‘Puṭake satta pupphāni, nikkhittāni tapassinā; 

Gahetvā tāni ñāṇamhi, vessabhussābhiropayiṃ. 

44 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, ñāṇapūjāyidaṃ phalaṃ. 

45 . 

‘‘Ekūnatiṃsakappamhi, vipulābha sanāmako; 

Sattaratanasampanno, cakkavattī mahabbalo. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā campakapupphiyo thero imā gāthāyo abhāsitthāti; 

Campakapupphiyattherassāpadānaṃ chaṭṭhaṃ. 

7. Atthasandassakattheraapadānaṃ 

47 . 

‘‘Visālamāḷe āsīno, addasaṃ lokanāyakaṃ; 

Khīṇāsavaṃ balappattaṃ, bhikkhusaṅghapurakkhataṃ. 

48 . 

‘‘Satasahassā tevijjā, chaḷabhiññā mahiddhikā; 

Parivārenti sambuddhaṃ, ko disvā nappasīdati. 

49 . 

‘‘Ñāṇe upanidhā yassa, na vijjati sadevake; 

Anantañāṇaṃ sambuddhaṃ, ko disvā nappasīdati. 

50 . 

‘‘Dhammakāyañca dīpentaṃ, kevalaṃ ratanākaraṃ; 

Vikappetuṃ na sakkonti, ko disvā nappasīdati. 

51 . 

‘‘Imāhi tīhi gāthāhi, nāradovhayavacchalo ; 

Padumuttaraṃ thavitvāna, sambuddhaṃ aparājitaṃ. 

52 . 

‘‘Tena cittappasādena, buddhasanthavanena ca; 

Kappānaṃ satasahassaṃ, duggatiṃ, nupapajjahaṃ. 

53 . 

‘‘Ito tiṃsakappasate, sumitto nāma khattiyo; 

Sattaratanasampanno, cakkavattī mahabbalo. 

54 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā atthasandassako thero imā gāthāyo abhāsitthāti. 

Atthasandassakattherassāpadānaṃ sattamaṃ. 

8. Ekapasādaniyattheraapadānaṃ 

55 . 

‘‘Nārado iti me nāmaṃ , kesavo iti maṃ vidū; 

Kusalākusalaṃ esaṃ, agamaṃ buddhasantikaṃ. 

56 . 

‘‘Mettacitto kāruṇiko, atthadassī mahāmuni; 

Assāsayanto satte so, dhammaṃ deseti cakkhumā. 

57 . 

‘‘Sakaṃ cittaṃ pasādetvā, sire katvāna añjaliṃ; 

Satthāraṃ abhivādetvā, pakkāmiṃ pācināmukho. 

58 . 

‘‘Sattarase kappasate, rājā āsi mahīpati; 

Amittatāpano nāma, cakkavattī mahabbalo. 

59 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekapasādaniyo thero imā gāthāyo abhāsitthāti. 

Ekapasādaniyattherassāpadānaṃ aṭṭhamaṃ. 

9. Sālapupphadāyakattheraapadānaṃ 

60 . 

‘‘Migarājā tadā āsiṃ, abhijāto sukesarī; 

Giriduggaṃ gavesanto, addasaṃ lokanāyakaṃ. 

61 . 

‘‘Ayaṃ nu kho mahāvīro, nibbāpeti mahājanaṃ; 

Yaṃnūnāhaṃ upāseyyaṃ, devadevaṃ narāsabhaṃ. 

62 . 

‘‘Sākhaṃ sālassa bhañjitvā, sakosaṃ pupphamāhariṃ; 

Upagantvāna sambuddhaṃ, adāsiṃ pupphamuttamaṃ. 

63 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, pupphadānassidaṃ phalaṃ. 

64 . 

‘‘Ito ca navame kappe, virocanasanāmakā; 

Tayo āsiṃsu rājāno, cakkavattī mahabbalā. 

65 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sālapupphadāyako thero imā gāthāyo abhāsitthāti. 

Sālapupphadāyakattherassāpadānaṃ navamaṃ. 

10. Piyālaphaladāyakattheraapadānaṃ 

66 . 

‘‘Pārāvato tadā āsiṃ, paraṃ anuparodhako; 

Pabbhāre seyyaṃ kappemi, avidūre sikhisatthuno. 

67 . 

‘‘Sāyaṃ pātañca passāmi, buddhaṃ lokagganāyakaṃ; 

Deyyadhammo ca me natthi, dvipadindassa tādino. 

68 . 

‘‘Piyālaphalamādāya , agamaṃ buddhasantikaṃ; 

Paṭiggahesi bhagavā, lokajeṭṭho narāsabho. 

69 . 

‘‘Tato paraṃ upādāya, paricāriṃ vināyakaṃ; 

Tena cittappasādena, tattha kālaṅkato ahaṃ. 

70 . 

‘‘Ekattiṃse ito kappe, yaṃ phalaṃ adadiṃ ahaṃ; 

Duggatiṃ nābhijānāmi, phaladānassidaṃ phalaṃ. 

71 . 

‘‘Ito pannarase kappe, tayo āsuṃ piyālino; 

Sattaratanasampannā, cakkavattī mahabbalā. 

72 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā piyālaphaladāyako thero imā gāthāyo abhāsitthāti. 

Piyālaphaladāyakattherassāpadānaṃ dasamaṃ. 

Sobhitavaggo cuddasamo. 

Tassuddānaṃ – 

Sobhitasudassano ca, candano pupphachadano; 

Raho campakapupphī ca, atthasandassakena ca. 

Ekapasādī sāladado, dasamo phaladāyako; 

Gāthāyo sattati dve ca, gaṇitāyo vibhāvibhi. 

15. Chattavaggo 

1. Atichattiyattheraapadānaṃ 

1 . 

‘‘Parinibbute bhagavati, atthadassīnaruttame; 

Chattātichattaṃ kāretvā, thūpamhi abhiropayiṃ. 

2 . 

‘‘Kālena kālamāgantvā, namassiṃ lokanāyakaṃ ; 

Pupphacchadanaṃ katvāna, chattamhi abhiropayiṃ. 

3 . 

‘‘Sattarase kappasate, devarajjamakārayiṃ; 

Manussattaṃ na gacchāmi, thūpapūjāyidaṃ phalaṃ. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā atichattiyo thero imā gāthāyo abhāsitthāti. 

Atichattiyattherassāpadānaṃ paṭhamaṃ. 

2. Thambhāropakattheraapadānaṃ 

5 . 

‘‘Nibbute lokanāthamhi, dhammadassīnarāsabhe; 

Āropesiṃ dhajatthambhaṃ, buddhaseṭṭhassa cetiye. 

6 . 

‘‘Nisseṇiṃ māpayitvāna, thūpaseṭṭhaṃ samāruhiṃ; 

Jātipupphaṃ gahetvāna, thūpamhi abhiropayiṃ. 

7 . 

‘‘Aho buddho aho dhammo, aho no satthu sampadā; 

Duggatiṃ nābhijānāmi, thūpapūjāyidaṃ phalaṃ. 

8 . 

‘‘Catunnavutito kappe, thūpasīkhasanāmakā; 

Soḷasāsiṃsu rājāno, cakkavattī mahabbalā. 

9 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā thambhāropako thero imā gāthāyo abhāsitthāti. 

Thambhāropakattherassāpadānaṃ dutiyaṃ. 

3. Vedikārakattheraapadānaṃ 

10 . 

‘‘Nibbute lokanāthamhi, piyadassīnaruttame; 

Pasannacitto sumano, muttāvedimakāsahaṃ. 

11 . 

‘‘Maṇīhi parivāretvā, akāsiṃ vedimuttamaṃ; 

Vedikāya mahaṃ katvā, tattha kālaṅkato ahaṃ. 

12 . 

‘‘Yaṃ yaṃ yonupapajjāmi, devattaṃ atha mānusaṃ; 

Maṇī dhārenti ākāse, puññakammassidaṃ phalaṃ. 

13 . 

‘‘Soḷasito kappasate, maṇippabhāsanāmakā; 

Chattiṃsāsiṃsu rājāno, cakkavattī mahabbalā. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vedikārako thero imā gāthāyo abhāsitthāti. 

Vedikārakattherassāpadānaṃ tatiyaṃ. 

4. Saparivāriyattheraapadānaṃ 

15 . 

‘‘Padumuttaro nāma jino, lokajeṭṭho narāsabho; 

Jalitvā aggikkhandhova, sambuddho parinibbuto. 

16 . 

‘‘Nibbute ca mahāvīre, thūpo vitthāriko ahu; 

Dūratova upaṭṭhenti, dhātugehavaruttame. 

17 . 

‘‘Pasannacitto sumano, akaṃ candanavedikaṃ; 

Dissati thūpakhandho ca , thūpānucchaviko tadā. 

18 . 

‘‘Bhave nibbattamānamhi, devatte atha mānuse; 

Omattaṃ me na passāmi, pubbakammassidaṃ phalaṃ. 

19 . 

‘‘Pañcadasakappasate , ito aṭṭha janā ahuṃ; 

Sabbe samattanāmā te, cakkavattī mahabbalā. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saparivāriyo thero imā gāthāyo abhāsitthāti. 

Saparivāriyattherassāpadānaṃ catutthaṃ. 

5. Umāpupphiyattheraapadānaṃ 

21 . 

‘‘Nibbute lokamahite , āhutīnaṃ paṭiggahe; 

Siddhatthamhi bhagavati, mahāthūpamaho ahu. 

22 . 

‘‘Mahe pavattamānamhi, siddhatthassa mahesino; 

Umāpupphaṃ gahetvāna, thūpamhi abhiropayiṃ. 

23 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, thūpapūjāyidaṃ phalaṃ. 

24 . 

‘‘Ito ca navame kappe, somadevasanāmakā; 

Pañcāsītisu rājāno, cakkavattī mahabbalā. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā umāpupphiyo thero imā gāthāyo abhāsitthāti. 

Umāpupphiyattherassāpadānaṃ pañcamaṃ. 

6. Anulepadāyakattheraapadānaṃ 

26 . 

‘‘Anomadassīmunino , bodhivedimakāsahaṃ; 

Sudhāya piṇḍaṃ datvāna, pāṇikammaṃ akāsahaṃ. 

27 . 

‘‘Disvā taṃ sukataṃ kammaṃ, anomadassī naruttamo; 

Bhikkhusaṅghe ṭhito satthā, imaṃ gāthaṃ abhāsatha. 

28 . 

‘‘‘Iminā sudhakammena, cetanāpaṇidhīhi ca; 

Sampattiṃ anubhotvāna, dukkhassantaṃ karissati’. 

29 . 

‘‘Pasannamukhavaṇṇomhi , ekaggo susamāhito; 

Dhāremi antimaṃ dehaṃ, sammāsambuddhasāsane. 

30 . 

‘‘Ito kappasate āsiṃ, paripuṇṇe anūnake ; 

Rājā sabbaghano nāma, cakkavattī mahabbalo. 

31 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā anulepadāyako thero imā gāthāyo abhāsitthāti. 

Anulepadāyakattherassāpadānaṃ chaṭṭhaṃ. 

7. Maggadāyakattheraapadānaṃ 

32 . 

‘‘Uttaritvāna nadikaṃ, vanaṃ gacchati cakkhumā; 

Tamaddasāsiṃ sambuddhaṃ, siddhatthaṃ varalakkhaṇaṃ. 

33 . 

‘‘Kudāla piṭakamādāya, samaṃ katvāna taṃ pathaṃ; 

Satthāraṃ abhivādetvā, sakaṃ cittaṃ pasādayiṃ. 

34 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, maggadānassidaṃ phalaṃ. 

35 . 

‘‘Sattapaññāsakappamhi, eko āsiṃ janādhipo; 

Nāmena suppabuddhoti, nāyako so narissaro. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maggadāyako thero imā gāthāyo abhāsitthāti. 

Maggadāyakattherassāpadānaṃ sattamaṃ. 

8. Phalakadāyakattheraapadānaṃ 

37 . 

‘‘Yānakāro pure āsiṃ, dārukamme susikkhito; 

Candanaṃ phalakaṃ katvā, adāsiṃ lokabandhuno. 

38 . 

‘‘Pabhāsati idaṃ byamhaṃ, suvaṇṇassa sunimmitaṃ; 

Hatthiyānaṃ assayānaṃ, dibbayānaṃ upaṭṭhitaṃ. 

39 . 

‘‘Pāsādā sivikā ceva, nibbattanti yadicchakaṃ; 

Akkhubbhaṃ ratanaṃ mayhaṃ, phalakassa idaṃ phalaṃ. 

40 . 

‘‘Ekanavutito kappe, phalakaṃ yamahaṃ dadiṃ; 

Duggatiṃ nābhijānāmi, phalakassa idaṃ phalaṃ. 

41 . 

‘‘Sattapaññāsakappamhi, caturo nimmitāvhayā; 

Sattaratanasampannā, cakkavattī mahabbalā. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phalakadāyako thero imā gāthāyo abhāsitthāti. 

Phalakadāyakattherassāpadānaṃ aṭṭhamaṃ. 

9. Vaṭaṃsakiyattheraapadānaṃ 

43 . 

‘‘Sumedho nāma nāmena, sayambhū aparājito; 

Vivekamanubrūhanto, ajjhogahi mahāvanaṃ. 

44 . 

‘‘Saḷalaṃ pupphitaṃ disvā, ganthitvāna vaṭaṃsakaṃ; 

Buddhassa abhiropesiṃ, sammukhā lokanāyakaṃ. 

45 . 

‘‘Tiṃsakappasahassamhi , yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

46 . 

‘‘Ūnavīse kappasate, soḷasāsuṃ sunimmitā; 

Sattaratanasampannā, cakkavattī mahabbalā. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vaṭaṃsakiyo thero imā gāthāyo abhāsitthāti. 

Vaṭaṃsakiyattherassāpadānaṃ navamaṃ. 

10. Pallaṅkadāyakattheraapadānaṃ 

48 . 

‘‘Sumedhassa bhagavato, lokajeṭṭhassa tādino; 

Pallaṅko hi mayā dinno, sauttarasapacchado. 

49 . 

‘‘Sattaratanasampanno , pallaṅko āsi so tadā; 

Mama saṅkappamaññāya, nibbattati sadā mama. 

50 . 

‘‘Tiṃsakappasahassamhi, pallaṅkamadadiṃ tadā; 

Duggatiṃ nābhijānāmi, pallaṅkassa idaṃ phalaṃ. 

51 . 

‘‘Vīsakappasahassamhi, suvaṇṇābhā tayo janā; 

Sattaratanasampannā, cakkavattī mahabbalā. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pallaṅkadāyako thero imā gāthāyo abhāsitthāti. 

Pallaṅkadāyakattherassāpadānaṃ dasamaṃ. 

Chattavaggo pannarasamo. 

Tassuddānaṃ – 

Chattaṃ thambho ca vedi ca, parivārumapupphiyo; 

Anulepo ca maggo ca, phalako ca vaṭaṃsako; 

Pallaṅkadāyī ca gāthāyo, chappaññāsa pakittitāti. 

16. Bandhujīvakavaggo 

1. Bandhujīvakattheraapadānaṃ 

1 . 

‘‘Candaṃva vimalaṃ suddhaṃ, vippasannamanāvilaṃ; 

Nandībhavaparikkhīṇaṃ, tiṇṇaṃ loke visattikaṃ. 

2 . 

‘‘Nibbāpayantaṃ janataṃ, tiṇṇaṃ tārayataṃ varaṃ ; 

Muniṃ vanamhi jhāyantaṃ , ekaggaṃ susamāhitaṃ. 

3 . 

‘‘Bandhujīvakapupphāni, lagetvā suttakenahaṃ; 

Buddhassa abhiropayiṃ, sikhino lokabandhuno. 

4 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

5 . 

‘‘Ito sattamake kappe, manujindo mahāyaso; 

Samantacakkhu nāmāsi, cakkavattī mahabbalo. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā bandhujīvako thero imā gāthāyo abhāsitthāti. 

Bandhujīvakattherassāpadānaṃ paṭhamaṃ. 

2. Tambapupphiyattheraapadānaṃ 

7 . 

‘‘Parakammāyane yutto, aparādhaṃ akāsahaṃ; 

Vanantaṃ abhidhāvissaṃ, bhayaverasamappito. 

8 . 

‘‘Pupphitaṃ pādapaṃ disvā, piṇḍibandhaṃ sunimmitaṃ; 

Tambapupphaṃ gahetvāna, bodhiyaṃ okiriṃ ahaṃ. 

9 . 

‘‘Sammajjitvāna taṃ bodhiṃ, pāṭaliṃ pādaputtamaṃ; 

Pallaṅkaṃ ābhujitvāna, bodhimūle upāvisiṃ. 

10 . 

‘‘Gatamaggaṃ gavesantā, āgacchuṃ mama santikaṃ; 

Te ca disvānahaṃ tattha, āvajjiṃ bodhimuttamaṃ. 

11 . 

‘‘Vanditvāna ahaṃ bodhiṃ, vippasannena cetasā; 

Anekatāle papatiṃ, giridugge bhayānake. 

12 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, bodhipūjāyidaṃ phalaṃ. 

13 . 

‘‘Ito ca tatiye kappe, rājā susaññato ahaṃ ; 

Sattaratanasampanno, cakkavattī mahabbalo. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tambapupphiyo thero imā gāthāyo abhāsitthāti. 

Tambapupphiyattherassāpadānaṃ dutiyaṃ. 

3. Vīthisammajjakattheraapadānaṃ 

15 . 

‘‘Udentaṃ sataraṃsiṃva, pītaraṃsiṃva bhāṇumaṃ; 

Pannarase yathā candaṃ, niyyantaṃ lokanāyakaṃ. 

16 . 

‘‘Aṭṭhasaṭṭhisahassāni, sabbe khīṇāsavā ahuṃ; 

Parivāriṃsu sambuddhaṃ, dvipadindaṃ narāsabhaṃ. 

17 . 

‘‘Sammajjitvāna taṃ vīthiṃ, niyyante lokanāyake; 

Ussāpesiṃ dhajaṃ tattha, vippasannena cetasā. 

18 . 

‘‘Ekanavutito kappe, yaṃ dhajaṃ abhiropayiṃ; 

Duggatiṃ nābhijānāmi, dhajadānassidaṃ phalaṃ. 

19 . 

‘‘Ito catutthake kappe, rājāhosiṃ mahabbalo; 

Sabbākārena sampanno, sudhajo iti vissuto. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vīthisammajjako thero imā gāthāyo abhāsitthāti. 

Vīthisammajjakattherassāpadānaṃ tatiyaṃ. 

4. Kakkārupupphapūjakattheraapadānaṃ 

21 . 

‘‘Devaputto ahaṃ santo, pūjayiṃ sikhināyakaṃ; 

Kakkārupupphaṃ paggayha, buddhassa abhiropayiṃ. 

22 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

23 . 

‘‘Ito ca navame kappe, rājā sattuttamo ahuṃ; 

Sattaratanasampanno, cakkavattī mahabbalo. 

24 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kakkārupupphapūjako thero imā gāthāyo abhāsitthāti. 

Kakkārupupphapūjakattherassāpadānaṃ catutthaṃ. 

5. Mandāravapupphapūjakattheraapadānaṃ 

25 . 

‘‘Devaputto ahaṃ santo, pūjayiṃ sikhināyakaṃ; 

Mandāravena pupphena, buddhassa abhiropayiṃ. 

26 . 

‘‘Sattāhaṃ chadanaṃ āsi, dibbaṃ mālaṃ tathāgate; 

Sabbe janā samāgantvā, namassiṃsu tathāgataṃ. 

27 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

28 . 

‘‘Ito ca dasame kappe, rājāhosiṃ jutindharo; 

Sattaratanasampanno, cakkavattī mahabbalo. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mandāravapupphapūjako thero imā gāthāyo abhāsitthāti. 

Mandāravapupphapūjakattherassāpadānaṃ pañcamaṃ. 

6. Kadambapupphiyattheraapadānaṃ 

30 . 

‘‘Himavantassāvidūre , kukkuṭo nāma pabbato; 

Tamhi pabbatapādamhi, satta buddhā vasanti te. 

31 . 

‘‘Kadambaṃ pupphitaṃ disvā, dīparājaṃva uggataṃ; 

Ubho hatthehi paggayha, satta buddhe samokiriṃ. 

32 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

33 . 

‘‘Dvenavute ito kappe, sattāsuṃ pupphanāmakā; 

Sattaratanasampannā, cakkavattī mahabbalā. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kadambapupphiyo thero imā gāthāyo abhāsitthāti; 

Kadambapupphiyattherassāpadānaṃ chaṭṭhaṃ. 

7. Tiṇasūlakattheraapadānaṃ 

35 . 

‘‘Himavantassāvidūre , bhūtagaṇo nāma pabbato; 

Vasateko jino tattha, sayambhū lokanissaṭo. 

36 . 

‘‘Tiṇasūlaṃ gahetvāna, buddhassa abhiropayiṃ; 

Ekūnasatasahassaṃ, kappaṃ na vinipātiko. 

37 . 

‘‘Ito ekādase kappe, ekosiṃ dharaṇīruho; 

Sattaratanasampanno, cakkavattī mahabbalo. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇasūlako thero imā gāthāyo abhāsitthāti. 

Tiṇasūlakattherassāpadānaṃ sattamaṃ. 

8. Nāgapupphiyattheraapadānaṃ 

39 . 

‘‘Suvaccho nāma nāmena, brāhmaṇo mantapāragū; 

Purakkhato sasissehi, vasate pabbatantare. 

40 . 

‘‘Padumuttaro nāma jino, āhutīnaṃ paṭiggaho; 

Mamuddharitukāmo so, āgacchi mama santikaṃ. 

41 . 

‘‘Vehāsamhi caṅkamati, dhūpāyati jalate tathā; 

Hāsaṃ mamaṃ viditvāna, pakkāmi pācināmukho. 

42 . 

‘‘Tañca acchariyaṃ disvā, abbhutaṃ lomahaṃsanaṃ; 

Nāgapupphaṃ gahetvāna, gatamaggamhi okiriṃ. 

43 . 

‘‘Satasahassito kappe, yaṃ pupphaṃ okiriṃ ahaṃ; 

Tena cittappasādena, duggatiṃ nupapajjahaṃ. 

44 . 

‘‘Ekattiṃse kappasate , rājā āsi mahāraho; 

Sattaratanasampanno, cakkavattī mahabbalo. 

45 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nāgapupphiyo thero imā gāthāyo abhāsitthāti. 

Nāgapupphiyattherassāpadānaṃ aṭṭhamaṃ. 

9. Punnāgapupphiyattheraapadānaṃ 

46 . 

‘‘Kānanaṃ vanamogayha, vasāmi luddako ahaṃ; 

Punnāgaṃ pupphitaṃ disvā, buddhaseṭṭhaṃ anussariṃ. 

47 . 

‘‘Taṃ pupphaṃ ocinitvāna, sugandhaṃ gandhitaṃ subhaṃ; 

Thūpaṃ karitvā puline, buddhassa abhiropayiṃ. 

48 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

49 . 

‘‘Ekamhi navute kappe, eko āsiṃ tamonudo; 

Sattaratanasampanno, cakkavattī mahabbalo. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā punnāgapupphiyo thero imā gāthāyo abhāsitthāti. 

Punnāgapupphiyattherassāpadānaṃ navamaṃ. 

10. Kumudadāyakattheraapadānaṃ 

51 . 

‘‘Himavantassāvidūre, mahājātassaro ahu; 

Padumuppalasañchanno, puṇḍarīkasamotthaṭo. 

52 . 

‘‘Kukuttho nāma nāmena, tatthāsiṃ sakuṇo tadā; 

Sīlavā buddhisampanno, puññāpuññesu kovido. 

53 . 

‘‘Padumuttaro lokavidū, āhutīnaṃ paṭiggaho; 

Jātassarassāvidūre, sañcarittha mahāmuni. 

54 . 

‘‘Jalajaṃ kumudaṃ chetvā, upanesiṃ mahesino; 

Mama saṅkappamaññāya, paṭiggahi mahāmuni. 

55 . 

‘‘Tañca dānaṃ daditvāna, sukkamūlena codito; 

Kappānaṃ satasahassaṃ, duggatiṃ nupapajjahaṃ. 

56 . 

‘‘Soḷaseto kappasate, āsuṃ varuṇanāmakā; 

Aṭṭha ete janādhipā, cakkavattī mahabbalā. 

57 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kumudadāyako thero imā gāthāyo abhāsitthāti. 

Kumudadāyakattherassāpadānaṃ dasamaṃ. 

Bandhujīvakavaggo soḷasamo. 

Tassuddānaṃ – 

Bandhujīvo tambapupphī, vīthikakkārupupphiyo; 

Mandāravo kadambī ca, sūlako nāgapupphiyo; 

Punnāgo komudī gāthā, chappaññāsa pakittitāti. 

17. Supāricariyavaggo 

1. Supāricariyattheraapadānaṃ 

1 . 

‘‘Padumo nāma nāmena, dvipadindo narāsabho; 

Pavanā abhinikkhamma, dhammaṃ deseti cakkhumā. 

2 . 

‘‘Yakkhānaṃ samayo āsi, avidūre mahesino; 

Yena kiccena sampattā, ajjhāpekkhiṃsu tāvade. 

3 . 

‘‘Buddhassa giramaññāya, amatassa ca desanaṃ; 

Pasannacitto sumano, apphoṭetvā upaṭṭhahiṃ. 

4 . 

‘‘Suciṇṇassa phalaṃ passa, upaṭṭhānassa satthuno; 

Tiṃsakappasahassesu, duggatiṃ nupapajjahaṃ. 

5 . 

‘‘Ūnatiṃse kappasate, samalaṅkatanāmako; 

Sattaratanasampanno, cakkavattī mahabbalo. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā supāricariyo thero imā gāthāyo abhāsitthāti. 

Supāricariyattherassāpadānaṃ paṭhamaṃ. 

2. Kaṇaverapupphiyattheraapadānaṃ 

7 . 

‘‘Siddhattho nāma bhagavā, lokajeṭṭho narāsabho; 

Purakkhato sāvakehi, nagaraṃ paṭipajjatha. 

8 . 

‘‘Rañño antepure āsiṃ, gopako abhisammato; 

Pāsāde upaviṭṭhohaṃ, addasaṃ lokanāyakaṃ. 

9 . 

‘‘Kaṇaveraṃ gahetvāna, bhikkhusaṅghe samokiriṃ; 

Buddhassa visuṃ katvāna, tato bhiyyo samokiriṃ. 

10 . 

‘‘Catunnavutito kappe, yaṃ pupphamabhipūjayiṃ ; 

Duggatiṃ nābhijānāmi, buddhapūjāyidaṃ phalaṃ. 

11 . 

‘‘Sattāsītimhito kappe, caturāsuṃ mahiddhikā; 

Sattaratanasampannā, cakkavattī mahabbalā. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kaṇaverapupphiyo thero imā gāthāyo abhāsitthāti. 

Kaṇaverapupphiyattherassāpadānaṃ dutiyaṃ. 

3. Khajjakadāyakattheraapadānaṃ 

13 . 

‘‘Tissassa kho bhagavato, pubbe phalamadāsahaṃ; 

Nāḷikerañca pādāsiṃ, khajjakaṃ abhisammataṃ. 

14 . 

‘‘Buddhassa tamahaṃ datvā, tissassa tu mahesino; 

Modāmahaṃ kāmakāmī, upapajjiṃ yamicchakaṃ . 

15 . 

‘‘Dvenavute ito kappe, yaṃ dānamadadiṃ tadā; 

Duggatiṃ nābhijānāmi, phaladānassidaṃ phalaṃ. 

16 . 

‘‘Ito terasakappamhi, rājā indasamo ahu; 

Sattaratanasampanno, cakkavattī mahabbalo. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā khajjakadāyako thero imā gāthāyo abhāsitthāti. 

Khajjakadāyakattherassāpadānaṃ tatiyaṃ. 

4. Desapūjakattheraapadānaṃ 

18 . 

‘‘Atthadassī tu bhagavā, lokajeṭṭho narāsabho; 

Abbhuggantvāna vehāsaṃ, gacchate anilañjase. 

19 . 

‘‘Yamhi dese ṭhito satthā, abbhuggacchi mahāmuni; 

Tāhaṃ desaṃ apūjesiṃ, pasanno sehi pāṇibhi. 

20 . 

‘‘Aṭṭhārase kappasate, addasaṃ yaṃ mahāmuniṃ; 

Duggatiṃ nābhijānāmi, desapūjāyidaṃ phalaṃ. 

21 . 

‘‘Ekādase kappasate, gosujātasanāmako; 

Sattaratanasampanno, cakkavattī mahabbalo. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā desapūjako thero imā gāthāyo abhāsitthāti. 

Desapūjakattherassāpadānaṃ catutthaṃ. 

5. Kaṇikārachattiyattheraapadānaṃ 

23 . 

‘‘Vessabhū nāma sambuddho, lokajeṭṭho narāsabho; 

Divāvihārāya muni, ogāhayi mahāvanaṃ. 

24 . 

‘‘Kaṇikāraṃ ocinitvā, chattaṃ katvānahaṃ tadā; 

Pupphacchadanaṃ katvāna, buddhassa abhiropayiṃ. 

25 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

26 . 

‘‘Ito vīsatikappamhi, soṇṇābhā aṭṭha khattiyā; 

Sattaratanasampannā, cakkavattī mahabbalā. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kaṇikārachattiyo thero imā gāthāyo abhāsitthāti. 

Kaṇikārachattiyattherassāpadānaṃ pañcamaṃ. 

6. Sappidāyakattheraapadānaṃ 

28 . 

‘‘Phusso nāmāsi bhagavā, āhutīnaṃ paṭiggaho; 

Gacchate vīthiyaṃ vīro, nibbāpento mahājanaṃ. 

29 . 

‘‘Anupubbena bhagavā, āgacchi mama santikaṃ; 

Tato taṃ pattaṃ paggayha, sappitelamadāsahaṃ. 

30 . 

‘‘Dvenavute ito kappe, yaṃ sappimadadiṃ tadā; 

Duggatiṃ nābhijānāmi, sappidānassidaṃ phalaṃ. 

31 . 

‘‘Chappaññāse ito kappe, eko āsi samodako; 

Sattaratanasampanno, cakkavattī mahabbalo. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sappidāyako thero imā gāthāyo abhāsitthāti. 

Sappidāyakattherassāpadānaṃ chaṭṭhaṃ. 

7. Yūthikapupphiyattheraapadānaṃ 

33 . 

‘‘Candabhāgānadītīre , anusotaṃ vajāmahaṃ; 

Sayambhuṃ addasaṃ tattha, sālarājaṃva phullitaṃ. 

34 . 

‘‘Pupphaṃ yūthikamādāya, upagacchiṃ mahāmuniṃ; 

Pasannacitto sumano, buddhassa abhiropayiṃ. 

35 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

36 . 

‘‘Sattasaṭṭhimhito kappe, eko sāmuddharo ahu; 

Sattaratanasampanno, cakkavattī mahabbalo. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā yūthikapupphiyo thero imā gāthāyo abhāsitthāti. 

Yūthikapupphiyattherassāpadānaṃ sattamaṃ. 

8. Dussadāyakattheraapadānaṃ 

38 . 

‘‘Tivarāyaṃ pure ramme, rājaputtosahaṃ tadā; 

Paṇṇākāraṃ labhitvāna, upasantassadāsahaṃ. 

39 . 

‘‘Adhivāsesi bhagavā, vatthaṃ hatthena āmasi; 

Siddhattho adhivāsetvā, vehāsaṃ nabhamuggami. 

40 . 

‘‘Buddhassa gacchamānassa, dussā dhāvanti pacchato; 

Tattha cittaṃ pasādesiṃ, buddho no aggapuggalo. 

41 . 

‘‘Catunnavutito kappe, yaṃ dussamadadiṃ tadā; 

Duggatiṃ nābhijānāmi, dussadānassidaṃ phalaṃ. 

42 . 

‘‘Sattasaṭṭhimhito kappe, cakkavattī tadā ahu; 

Parisuddhoti nāmena, manujindo mahabbalo. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dussadāyako thero imā gāthāyo abhāsitthāti. 

Dussadāyakattherassāpadānaṃ aṭṭhamaṃ. 

9. Samādapakattheraapadānaṃ 

44 . 

‘‘Nagare bandhumatiyā, mahāpūgagaṇo ahu; 

Tesāhaṃ pavaro āsiṃ, mama baddhacarā ca te. 

45 . 

‘‘Sabbe te sannipātetvā, puññakamme samādayiṃ; 

Māḷaṃ kassāma saṅghassa, puññakkhettaṃ anuttaraṃ. 

46 . 

‘‘Sādhūti te paṭissutvā, mama chandavasānugā; 

Niṭṭhāpetvā ca taṃ māḷaṃ, vipassissa adamhase. 

47 . 

‘‘Ekanavutito kappe, yaṃ māḷamadadiṃ tadā; 

Duggatiṃ nābhijānāmi, māḷadānassidaṃ phalaṃ. 

48 . 

‘‘Ekūnasattatikappe , 

Eko āsi janādhipo. 

Ādeyyo nāma nāmena, cakkavattī mahabbalo. 

49 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā samādapako thero imā gāthāyo abhāsitthāti. 

Samādapakattherassāpadānaṃ navamaṃ. 

10. Pañcaṅguliyattheraapadānaṃ 

50 . 

‘‘Tisso nāmāsi bhagavā, lokajeṭṭho narāsabho; 

Pavisati gandhakuṭiṃ, vihārakusalo muni. 

51 . 

‘‘Sugandhamālamādāya, agamāsiṃ jinantikaṃ; 

Apasaddo ca sambuddhe, pañcaṅgulimadāsahaṃ. 

52 . 

‘‘Dvenavute ito kappe, yaṃ gandhamabhiropayiṃ; 

Duggatiṃ nābhijānāmi, pañcaṅgulissidaṃ phalaṃ. 

53 . 

‘‘Dvesattatimhito kappe, rājā āsiṃ sayampabho; 

Sattaratanasampanno, cakkavattī mahabbalo. 

54 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pañcaṅguliyo thero imā gāthāyo abhāsitthāti; 

Pañcaṅguliyattherassāpadānaṃ dasamaṃ. 

Supāricariyavaggo sattarasamo. 

Tassuddānaṃ – 

Supāricari kaṇaverī, khajjako desapūjako; 

Kaṇikāro sappidado, yūthiko dussadāyako; 

Māḷo ca pañcaṅguliko, catupaññāsa gāthakāti. 

18. Kumudavaggo 

1. Kumudamāliyattheraapadānaṃ 

1 . 

‘‘Pabbate himavantamhi, mahājātassaro ahu; 

Tatthajo rakkhaso āsiṃ, ghorarūpo mahabbalo. 

2 . 

‘‘Kumudaṃ pupphate tattha, cakkamattāni jāyare; 

Ocināmi ca taṃ pupphaṃ, balino samitiṃ tadā. 

3 . 

‘‘Atthadassī tu bhagavā, dvipadindo narāsabho; 

Pupphasaṅkocitaṃ disvā, āgacchi mama santikaṃ. 

4 . 

‘‘Upāgatañca sambuddhaṃ, devadevaṃ narāsabhaṃ; 

Sabbañca pupphaṃ paggayha, buddhassa abhiropayiṃ. 

5 . 

‘‘Yāvatā himavantantā, parisā sā tadā ahu; 

Tāvacchadanasampanno, agamāsi tathāgato. 

6 . 

‘‘Aṭṭhārase kappasate, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

7 . 

‘‘Ito pannarase kappe, sattāhesuṃ janādhipā; 

Sahassarathanāmā te, cakkavattī mahabbalā. 

8 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā kumudamāliyo thero imā gāthāyo abhāsitthāti. 

Kumudamāliyattherassāpadānaṃ paṭhamaṃ. 

2. Nisseṇidāyakattheraapadānaṃ 

9 . 

‘‘Koṇḍaññassa bhagavato, lokajeṭṭhassa tādino; 

Ārohatthāya pāsādaṃ, nisseṇī kāritā mayā. 

10 . 

‘‘Tena cittappasādena, anubhotvāna sampadā; 

Dhāremi antimaṃ dehaṃ, sammāsambuddhasāsane. 

11 . 

‘‘Ekattiṃsamhi kappānaṃ, sahassamhi tayo ahuṃ ; 

Sambahulā nāma rājāno, cakkavattī mahabbalā. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nisseṇidāyako thero imā gāthāyo abhāsitthāti. 

Nisseṇidāyakattherassāpadānaṃ dutiyaṃ. 

3. Rattipupphiyattheraapadānaṃ 

13 . 

‘‘Migaluddo pure āsiṃ, araññe kānane ahaṃ; 

Vipassiṃ addasaṃ buddhaṃ, devadevaṃ narāsabhaṃ. 

14 . 

‘‘Rattikaṃ pupphitaṃ disvā, kuṭajaṃ dharaṇīruhaṃ; 

Samūlaṃ paggahetvāna, upanesiṃ mahesino. 

15 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, pupphadānassidaṃ phalaṃ. 

16 . 

‘‘Ito ca aṭṭhame kappe, suppasannasanāmako; 

Sattaratanasampanno, rājāhosiṃ mahabbalo. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā rattipupphiyo thero imā gāthāyo abhāsitthāti. 

Rattipupphiyattherassāpadānaṃ tatiyaṃ. 

4. Udapānadāyakattheraapadānaṃ 

18 . 

‘‘Vipassino bhagavato, udapāno kato mayā; 

Piṇḍapātañca datvāna , niyyādesimahaṃ tadā. 

19 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, udapānassidaṃ phalaṃ. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udapānadāyako thero imā gāthāyo abhāsitthāti. 

Udapānadāyakattherassāpadānaṃ catutthaṃ. 

5. Sīhāsanadāyakattheraapadānaṃ 

21 . 

‘‘Nibbute lokanāthamhi, padumuttaranāyake; 

Pasannacitto sumano, sīhāsanamadāsahaṃ. 

22 . 

‘‘Bahūhi gandhamālehi, diṭṭhadhammasukhāvahe; 

Tattha pūjañca katvāna, nibbāyati bahujjano. 

23 . 

‘‘Pasannacitto sumano, vanditvā bodhimuttamaṃ; 

Kappānaṃ satasahassaṃ, duggatiṃ nupapajjahaṃ. 

24 . 

‘‘Pannarasasahassamhi, kappānaṃ aṭṭha āsu te ; 

Siluccayasanāmā ca, rājāno cakkavattino. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sīhāsanadāyako thero imā gāthāyo abhāsitthāti; 

Sīhāsanadāyakattherassāpadānaṃ pañcamaṃ. 

6. Maggadattikattheraapadānaṃ 

26 . 

‘‘Anomadassī bhagavā, dvipadindo narāsabho; 

Diṭṭhadhammasukhatthāya, abbhokāsamhi caṅkami. 

27 . 

‘‘Uddhate pāde pupphāni, sobhaṃ muddhani tiṭṭhare; 

Pasannacitto sumano, vanditvā pupphamokiriṃ. 

28 . 

‘‘Vīsakappasahassamhi, ito pañca janā ahuṃ; 

Pupphacchadaniyā nāma, cakkavattī mahabbalā. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maggadattiko thero imā gāthāyo abhāsitthāti. 

Maggadattikattherassāpadānaṃ chaṭṭhaṃ. 

7. Ekadīpiyattheraapadānaṃ 

30 . 

‘‘Padumuttarassa munino, saḷale bodhimuttame; 

Pasannacitto sumano, ekadīpaṃ adāsahaṃ. 

31 . 

‘‘Bhave nibbattamānamhi, nibbatte puññasañcaye; 

Duggatiṃ nābhijānāmi, dīpadānassidaṃ phalaṃ. 

32 . 

‘‘Soḷase kappasahasse, ito te caturo janā; 

Candābhā nāma nāmena, cakkavattī mahabbalā. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekadīpiyo thero imā gāthāyo abhāsitthāti. 

Ekadīpiyattherassāpadānaṃ sattamaṃ. 

Navamaṃ bhāṇavāraṃ. 

8. Maṇipūjakattheraapadānaṃ 

34 . 

‘‘Orena himavantassa, nadikā sampavattatha; 

Tassā cānupakhettamhi, sayambhū vasate tadā. 

35 . 

‘‘Maṇiṃ paggayha pallaṅkaṃ, sādhucittaṃ manoramaṃ; 

Pasannacitto sumano, buddhassa abhiropayiṃ. 

36 . 

‘‘Catunnavutito kappe, yaṃ maṇiṃ abhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

37 . 

‘‘Ito ca dvādase kappe, sataraṃsīsanāmakā; 

Aṭṭha te āsuṃ rājāno, cakkavattī mahabbalā. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maṇipūjako thero imā gāthāyo abhāsitthāti. 

Maṇipūjakattherassāpadānaṃ aṭṭhamaṃ. 

9. Tikicchakattheraapadānaṃ 

39 . 

‘‘Nagare bandhumatiyā, vejjo āsiṃ susikkhito; 

Āturānaṃ sadukkhānaṃ, mahājanasukhāvaho. 

40 . 

‘‘Byādhitaṃ samaṇaṃ disvā, sīlavantaṃ mahājutiṃ; 

Pasannacitto sumano, bhesajjamadadiṃ tadā. 

41 . 

‘‘Arogo āsi teneva, samaṇo saṃvutindriyo; 

Asoko nāma nāmena, upaṭṭhāko vipassino. 

42 . 

‘‘Ekanavutito kappe, yaṃ osadhamadāsahaṃ; 

Duggatiṃ nābhijānāmi, bhesajjassa idaṃ phalaṃ. 

43 . 

‘‘Ito ca aṭṭhame kappe, sabbosadhasanāmako; 

Sattaratanasampanno, cakkavattī mahabbalo. 

44 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tikicchako thero imā gāthāyo abhāsitthāti. 

Tikicchakattherassāpadānaṃ navamaṃ. 

10. Saṅghupaṭṭhākattheraapadānaṃ 

45 . 

‘‘Vessabhumhi bhagavati, ahosārāmiko ahaṃ; 

Pasannacitto sumano, upaṭṭhiṃ saṅghamuttamaṃ. 

46 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, upaṭṭhānassidaṃ phalaṃ. 

47 . 

‘‘Ito te sattame kappe, sattevāsuṃ samodakā; 

Sattaratanasampannā, cakkavattī mahabbalā. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saṅghupaṭṭhāko thero imā gāthāyo abhāsitthāti. 

Saṅghupaṭṭhākattherassāpadānaṃ dasamaṃ. 

Kumudavaggo aṭṭhārasamo. 

Tassuddānaṃ – 

Kumudo atha nisseṇī, rattiko udapānado; 

Sīhāsanī maggadado, ekadīpī maṇippado; 

Tikicchako upaṭṭhāko, ekapaññāsa gāthakāti. 

19. Kuṭajapupphiyavaggo 

1. Kuṭajapupphiyattheraapadānaṃ 

1 . 

‘‘Suvaṇṇavaṇṇaṃ sambuddhaṃ, sataraṃsiṃva uggataṃ; 

Disaṃ anuvilokentaṃ, gacchantaṃ anilañjase. 

2 . 

‘‘Kuṭajaṃ pupphitaṃ disvā, saṃvitthatasamotthataṃ; 

Rukkhato ocinitvāna, phussassa abhiropayiṃ. 

3 . 

‘‘Dvenavute ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

4 . 

‘‘Ito sattarase kappe, tayo āsuṃ supupphitā; 

Sattaratanasampannā, cakkavattī mahabbalā. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā kuṭajapupphiyo thero imā gāthāyo abhāsitthāti. 

Kuṭajapupphiyattherassāpadānaṃ paṭhamaṃ. 

2. Bandhujīvakattheraapadānaṃ 

6 . 

‘‘Siddhattho nāma sambuddho, sayambhū sabbhi vaṇṇito; 

Samādhiṃ so samāpanno, nisīdi pabbatantare. 

7 . 

‘‘Jātassare gavesanto, dakajaṃ pupphamuttamaṃ; 

Bandhujīvakapupphāni, addasaṃ samanantaraṃ. 

8 . 

‘‘Ubho hatthehi paggayha, upāgacchiṃ mahāmuniṃ; 

Pasannacitto sumano, siddhatthassābhiropayiṃ. 

9 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

10 . 

‘‘Ito cātuddase kappe, eko āsiṃ janādhipo; 

Samuddakappo nāmena, cakkavattī mahabbalo. 

11 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bandhujīvako thero imā gāthāyo abhāsitthāti. 

Bandhujīvakattherassāpadānaṃ dutiyaṃ. 

3. Koṭumbariyattheraapadānaṃ 

12 . 

‘‘Kaṇikāraṃva jotantaṃ, nisinnaṃ pabbatantare; 

Appameyyaṃva udadhiṃ, vitthataṃ dharaṇiṃ yathā. 

13 . 

‘‘Pūjitaṃ devasaṅghena, nisabhājāniyaṃ yathā; 

Haṭṭho haṭṭhena cittena, upāgacchiṃ naruttamaṃ. 

14 . 

‘‘Sattapupphāni paggayha, koṭumbarasamākulaṃ; 

Buddhassa abhiropesiṃ, sikhino lokabandhuno. 

15 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

16 . 

‘‘Ito vīsatikappamhi, mahānelasanāmako; 

Eko āsi mahātejo, cakkavattī mahabbalo. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā koṭumbariyo thero imā gāthāyo abhāsitthāti. 

Koṭumbariyattherassāpadānaṃ tatiyaṃ. 

4. Pañcahatthiyattheraapadānaṃ 

18 . 

‘‘Tisso nāmāsi bhagavā, lokajeṭṭho narāsabho; 

Purakkhato sāvakehi, rathiyaṃ paṭipajjatha. 

19 . 

‘‘Pañca uppalahatthā ca, cāturā ṭhapitā mayā; 

Āhutiṃ dātukāmohaṃ, paggaṇhiṃ vatasiddhiyā . 

20 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Buddharaṃsīhi phuṭṭhosmi , pūjesiṃ dvipaduttamaṃ. 

21 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

22 . 

‘‘Ito terasakappamhi, pañca susabhasammatā; 

Sattaratanasampannā, cakkavattī mahabbalā. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pañcahatthiyo thero imā gāthāyo abhāsitthāti. 

Pañcahatthiyattherassāpadānaṃ catutthaṃ. 

5. Isimuggadāyakattheraapadānaṃ 

24 . 

‘‘Udentaṃ sataraṃsiṃva, pītaraṃsiṃva bhāṇumaṃ; 

Kakudhaṃ vilasantaṃva, padumuttaranāyakaṃ. 

25 . 

‘‘Isimuggāni pisitvā , madhukhudde anīḷake; 

Pāsādeva ṭhito santo, adāsiṃ lokabandhuno. 

26 . 

‘‘Aṭṭhasatasahassāni, ahesuṃ buddhasāvakā; 

Sabbesaṃ pattapūrentaṃ , tato cāpi bahuttaraṃ. 

27 . 

‘‘Tena cittappasādena, sukkamūlena codito; 

Kappānaṃ satasahassaṃ, duggatiṃ nupapajjahaṃ. 

28 . 

‘‘Cattālīsamhi sahasse, kappānaṃ aṭṭhatiṃsa te; 

Isimuggasanāmā te, cakkavattī mahabbalā. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā isimuggadāyako thero imā gāthāyo abhāsitthāti. 

Isimuggadāyakattherassāpadānaṃ pañcamaṃ. 

6. Bodhiupaṭṭhākattheraapadānaṃ 

30 . 

‘‘Nagare rammavatiyā, āsiṃ murajavādako; 

Niccupaṭṭhānayuttomhi, gatohaṃ bodhimuttamaṃ. 

31 . 

‘‘Sāyaṃ pātaṃ upaṭṭhitvā, sukkamūlena codito; 

Aṭṭhārasakappasate, duggatiṃ nupapajjahaṃ. 

32 . 

‘‘Pannarase kappasate, ito āsiṃ janādhipo; 

Murajo nāma nāmena, cakkavattī mahabbalo. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bodhiupaṭṭhāko thero imā gāthāyo abhāsitthāti. 

Bodhiupaṭṭhākattherassāpadānaṃ chaṭṭhaṃ. 

7. Ekacintikattheraapadānaṃ 

34 . 

‘‘Yadā devo devakāyā, cavate āyusaṅkhayā; 

Tayo saddā niccharanti, devānaṃ anumodataṃ. 

35 . 

‘Ito bho sugatiṃ gaccha, manussānaṃ sahabyataṃ; 

Manussabhūto saddhamme, labha saddhaṃ anuttaraṃ. 

36 . 

‘‘‘Sā te saddhā niviṭṭhāssa, mūlajātā patiṭṭhitā; 

Yāvajīvaṃ asaṃhīrā, saddhamme suppavedite. 

37 . 

‘‘‘Kāyena kusalaṃ katvā, vācāya kusalaṃ bahuṃ; 

Manasā kusalaṃ katvā, abyāpajjaṃ nirūpadhiṃ. 

38 . 

‘‘‘Tato opadhikaṃ puññaṃ, katvā dānena taṃ bahuṃ; 

Aññepi macce saddhamme, brahmacariye nivesaya’. 

39 . 

‘‘Imāya anukampāya, devā devaṃ yadā vidū; 

Cavantaṃ anumodanti, ehi deva punappunaṃ . 

40 . 

‘‘Saṃvego me tadā āsi, devasaṅghe samāgate; 

Kaṃsu nāma ahaṃ yoniṃ, gamissāmi ito cuto. 

41 . 

‘‘Mama saṃvegamaññāya, samaṇo bhāvitindriyo; 

Mamuddharitukāmo so, āgacchi mama santikaṃ. 

42 . 

‘‘Sumano nāma nāmena, padumuttarasāvako; 

Atthadhammānusāsitvā, saṃvejesi mamaṃ tadā. 

43 . 

‘‘Tassāhaṃ vacanaṃ sutvā, buddhe cittaṃ pasādayiṃ; 

Taṃ dhīraṃ abhivādetvā, tattha kālaṃkato ahaṃ. 

44 . 

‘‘Upapajjiṃ sa tattheva, sukkamūlena codito; 

Kappānaṃ satasahassaṃ, duggatiṃ nupapajjahaṃ. 

45 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekacintiko thero imā gāthāyo abhāsitthāti. 

Ekacintikattherassāpadānaṃ sattamaṃ. 

8. Tikaṇṇipupphiyattheraapadānaṃ 

46 . 

‘‘Devabhūto ahaṃ santo, accharāhi purakkhato; 

Pubbakammaṃ saritvāna, buddhaseṭṭhaṃ anussariṃ. 

47 . 

‘‘Tikaṇṇipupphaṃ paggayha, sakaṃ cittaṃ pasādayiṃ; 

Buddhamhi abhiropesiṃ, vipassimhi narāsabhe. 

48 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

49 . 

‘‘Tesattatimhito kappe, caturāsuṃ ramuttamā; 

Sattaratanasampannā, cakkavattī mahabbalā. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tikaṇṇipupphiyo thero imā gāthāyo abhāsitthāti. 

Tikaṇṇipupphiyattherassāpadānaṃ aṭṭhamaṃ. 

9. Ekacāriyattheraapadānaṃ 

51 . 

‘‘Tāvatiṃsesu devesu, mahāghoso tadā ahu; 

Buddho ca loke nibbāti, mayañcamha sarāgino. 

52 . 

‘‘Tesaṃ saṃvegajātānaṃ, sokasallasamaṅginaṃ; 

Sabalena upatthaddho, agamaṃ buddhasantikaṃ. 

53 . 

‘‘Mandāravaṃ gahetvāna, saṅgīti abhinimmitaṃ; 

Parinibbutakālamhi, buddhassa abhiropayiṃ. 

54 . 

‘‘Sabbe devānumodiṃsu, accharāyo ca me tadā; 

Kappānaṃ satasahassaṃ, duggatiṃ nupapajjahaṃ. 

55 . 

‘‘Saṭṭhikappasahassamhi, ito soḷasa te janā; 

Mahāmallajanā nāma, cakkavattī mahabbalā. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekacāriyo thero imā gāthāyo abhāsitthāti. 

Ekacāriyattherassāpadānaṃ navamaṃ. 

10. Tivaṇṭipupphiyattheraapadānaṃ 

57 . 

‘‘Abhibhūtaṃ panijjhanti , sabbe saṅgamma te mamaṃ ; 

Tesaṃ nijjhāyamānānaṃ, pariḷāho ajāyatha. 

58 . 

‘‘Sunando nāma nāmena, buddhassa sāvako tadā; 

Dhammadassissa munino, āgacchi mama santikaṃ. 

59 . 

‘‘Ye me baddhacarā āsuṃ, te me pupphaṃ aduṃ tadā; 

Tāhaṃ pupphaṃ gahetvāna, sāvake abhiropayiṃ. 

60 . 

‘‘Sohaṃ kālaṃkato tattha, punāpi upapajjahaṃ; 

Aṭṭhārase kappasate, vinipātaṃ na gacchahaṃ. 

61 . 

‘‘Teraseto kappasate, aṭṭhāsuṃ dhūmaketuno; 

Sattaratanasampannā, cakkavattī mahabbalā. 

62 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tivaṇṭipupphiyo thero imā gāthāyo abhāsitthāti; 

Tivaṇṭipupphiyattherassāpadānaṃ dasamaṃ. 

Kuṭajapupphiyavaggo ekūnavīsatimo. 

Tassuddānaṃ – 

Kuṭajo bandhujīvī ca, koṭumbarikahatthiyo; 

Isimuggo ca bodhi ca, ekacintī tikaṇṇiko; 

Ekacārī tivaṇṭi ca, gāthā dvāsaṭṭhi kittitāti. 

20. Tamālapupphiyavaggo 

1. Tamālapupphiyattheraapadānaṃ 

1 . 

‘‘Cullāsītisahassāni , thambhā sovaṇṇayā ahū; 

Devalaṭṭhipaṭibhāgaṃ, vimānaṃ me sunimmitaṃ. 

2 . 

‘‘Tamālapupphaṃ paggayha, vippasannena cetasā; 

Buddhassa abhiropayiṃ, sikhino lokabandhuno. 

3 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

4 . 

‘‘Ito vīsatime kappe, candatittoti ekako; 

Sattaratanasampanno, cakkavattī mahabbalo. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tamālapupphiyo thero imā gāthāyo abhāsitthāti. 

Tamālapupphiyattherassāpadānaṃ paṭhamaṃ. 

2. Tiṇasanthārakattheraapadānaṃ 

6 . 

‘‘Yadā vanavāsī isi, tiṇaṃ lāyati satthuno; 

Sabbe padakkhiṇāvaṭṭā , pathabyā nipatiṃsu te. 

7 . 

‘‘Tamahaṃ tiṇamādāya, santhariṃ dharaṇuttame; 

Tīṇeva tālapattāni, āharitvānahaṃ tadā. 

8 . 

‘‘Tiṇena chadanaṃ katvā, siddhatthassa adāsahaṃ; 

Sattāhaṃ dhārayuṃ tassa , devamānusasatthuno. 

9 . 

‘‘Catunnavutito kappe, yaṃ tiṇaṃ adadiṃ tadā; 

Duggatiṃ nābhijānāmi, tiṇadānassidaṃ phalaṃ. 

10 . 

‘‘Pañcasaṭṭhimhito kappe, cattārosuṃ mahaddhanā; 

Sattaratanasampannā, cakkavattī mahabbalā. 

11 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇasanthārako thero imā gāthāyo abhāsitthāti. 

Tiṇasanthārakattherassāpadānaṃ dutiyaṃ. 

3. Khaṇḍapulliyattheraapadānaṃ 

12 . 

‘‘Phussassa kho bhagavato, thūpo āsi mahāvane; 

Kuñjarehi tadā bhinno, parūḷho pādapo tahiṃ. 

13 . 

‘‘Visamañca samaṃ katvā, sudhāpiṇḍaṃ adāsahaṃ; 

Tilokagaruno tassa, guṇehi paritosito . 

14 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, sudhāpiṇḍassidaṃ phalaṃ. 

15 . 

‘‘Sattasattatikappamhi, jitasenāsuṃ soḷasa; 

Sattaratanasampannā, cakkavattī mahabbalā. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā khaṇḍaphulliyo thero imā gāthāyo abhāsitthāti. 

Khaṇḍapulliyattherassāpadānaṃ tatiyaṃ. 

4. Asokapūjakattheraapadānaṃ 

17 . 

‘‘Tivarāyaṃ pure ramme, rājuyyānaṃ ahu tadā; 

Uyyānapālo tatthāsiṃ, rañño baddhacaro ahaṃ. 

18 . 

‘‘Padumo nāma nāmena, sayambhū sappabho ahu; 

Nisinnaṃ puṇḍarīkamhi, chāyā na jahi taṃ muniṃ. 

19 . 

‘‘Asokaṃ pupphitaṃ disvā, piṇḍibhāraṃ sudassanaṃ; 

Buddhassa abhiropesiṃ, jalajuttamanāmino. 

20 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

21 . 

‘‘Sattatiṃsamhito kappe, soḷasa araṇañjahā ; 

Sattaratanasampannā, cakkavattī mahabbalā. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā asokapūjako thero imā gāthāyo abhāsitthāti. 

Asokapūjakattherassāpadānaṃ catutthaṃ. 

5. Aṅkolakattheraapadānaṃ 

23 . 

‘‘Aṅkolaṃ pupphitaṃ disvā, mālāvaraṃ sakosakaṃ ; 

Ocinitvāna taṃ pupphaṃ, agamaṃ buddhasantikaṃ. 

24 . 

‘‘Siddhattho tamhi samaye, patilīno mahāmuni; 

Muhuttaṃ paṭimānetvā, guhāyaṃ pupphamokiriṃ. 

25 . 

‘‘Catunnavutito kappe, yaṃ pupphamabhipūjayiṃ; 

Duggatiṃ nābhijānāmi, pupphadānassidaṃ phalaṃ. 

26 . 

‘‘Chattiṃsamhi ito kappe, āseko devagajjito; 

Sattaratanasampanno, cakkavattī mahabbalo. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aṅkolako thero imā gāthāyo abhāsitthāti. 

Aṅkolakattherassāpadānaṃ pañcamaṃ. 

6. Kisalayapūjakattheraapadānaṃ 

28 . 

‘‘Nagare dvāravatiyā, mālāvaccho mamaṃ ahu; 

Udapāno ca tattheva, pādapānaṃ virohano. 

29 . 

‘‘Sabalena upatthaddho, siddhattho aparājito; 

Mamānukampamāno so, gacchate anilañjase. 

30 . 

‘‘Aññaṃ kiñci na passāmi, pūjāyoggaṃ mahesino; 

Asokaṃ pallavaṃ disvā, ākāse ukkhipiṃ ahaṃ. 

31 . 

‘‘Buddhassa te kisalayā, gacchato yanti pacchato; 

Tāhaṃ disvāna saṃvijiṃ , aho buddhassuḷāratā. 

32 . 

‘‘Catunnavutito kappe, pallavaṃ abhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

33 . 

‘‘Sattatiṃse ito kappe, eko ekissaro ahu; 

Sattaratanasampanno, cakkavattī mahabbalo. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kisalayapūjako thero imā gāthāyo abhāsitthāti. 

Kisalayapūjakattherassāpadānaṃ chaṭṭhaṃ. 

7. Tindukadāyakattheraapadānaṃ 

35 . 

‘‘Giriduggacaro āsiṃ, makkaṭo thāmavegiko; 

Phalinaṃ tindukaṃ disvā, buddhaseṭṭhaṃ anussariṃ. 

36 . 

‘‘Nikkhamitvā katipāhaṃ, viciniṃ lokanāyakaṃ; 

Pasannacitto sumano, siddhatthaṃ tibhavantaguṃ. 

37 . 

‘‘Mama saṅkappamaññāya, satthā loke anuttaro; 

Khīṇāsavasahassehi, āgacchi mama santikaṃ. 

38 . 

‘‘Pāmojjaṃ janayitvāna, phalahattho upāgamiṃ; 

Paṭiggahesi bhagavā, sabbaññū vadataṃ varo. 

39 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

40 . 

‘‘Sattapaññāsakappamhi, upanandasanāmako; 

Sattaratanasampanno, cakkavattī mahabbalo. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tindukadāyako thero imā gāthāyo abhāsitthāti. 

Tindukadāyakattherassāpadānaṃ sattamaṃ. 

8. Muṭṭhipūjakattheraapadānaṃ 

42 . 

‘‘Sumedho nāma bhagavā, lokajeṭṭho narāsabho; 

Pacchime anukampāya, padhānaṃ padahī jino. 

43 . 

‘‘Tassa caṅkamamānassa, dvipadindassa tādino; 

Girinelassa pupphānaṃ, muṭṭhiṃ buddhassa ropayiṃ. 

44 . 

‘‘Tena cittappasādena, sukkamūlena codito; 

Tiṃsakappasahassāni, duggatiṃ nupapajjahaṃ. 

45 . 

‘‘Tevīsatikappasate, sunelo nāma khattiyo; 

Sattaratanasampanno, eko āsiṃ mahabbalo. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā muṭṭhipūjako thero imā gāthāyo abhāsitthāti. 

Muṭṭhipūjakattherassāpadānaṃ aṭṭhamaṃ. 

9. Kiṃkaṇikapupphiyattheraapadānaṃ 

47 . 

‘‘Sumaṅgaloti nāmena, sayambhū aparājito; 

Pavanā nikkhamitvāna, nagaraṃ pāvisī jino. 

48 . 

‘‘Piṇḍacāraṃ caritvāna, nikkhamma nagarā muni; 

Katakiccova sambuddho, so vasī vanamantare. 

49 . 

‘‘Kiṃkaṇipupphaṃ paggayha, buddhassa abhiropayiṃ; 

Pasannacitto sumano, sayambhussa mahesino. 

50 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

51 . 

‘‘Chaḷāsītimhito kappe, apilāsisanāmako; 

Sattaratanasampanno, cakkavattī mahabbalo. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kiṃkaṇikapupphiyo thero imā gāthāyo abhāsitthāti. 

Kiṃkaṇikapupphiyattherassāpadānaṃ navamaṃ. 

10. Yūthikapupphiyattheraapadānaṃ 

53 . 

‘‘Padumuttaro nāma jino, āhutīnaṃ paṭiggaho; 

Pavanā nikkhamitvāna, vihāraṃ yāti cakkhumā. 

54 . 

‘‘Ubho hatthehi paggayha, yūthikaṃ pupphamuttamaṃ; 

Buddhassa abhiropayiṃ, mettacittassa tādino. 

55 . 

‘‘Tena cittappasādena, anubhotvāna sampadā; 

Kappānaṃ satasahassaṃ, duggatiṃ nupapajjahaṃ. 

56 . 

‘‘Ito paññāsakappesu, eko āsiṃ janādhipo; 

Samittanandano nāma, cakkavattī mahabbalo. 

57 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā yūthikapupphiyo thero imā gāthāyo abhāsitthāti; 

Yūthikapupphiyattherassāpadānaṃ dasamaṃ. 

Tamālapupphiyavaggo vīsatimo. 

Tassuddānaṃ – 

Tamālatiṇasanthāro , khaṇḍaphulli asokiyo; 

Aṅkolakī kisalayo, tinduko nelapupphiyo; 

Kiṃkaṇiko yūthiko ca, gāthā paññāsa aṭṭha cāti. 

Atha vagguddānaṃ – 

Bhikkhādāyī parivāro, sereyyo sobhito tathā; 

Chattañca bandhujīvī ca, supāricariyopi ca. 

Kumudo kuṭajo ceva, tamāli dasamo kato; 

Chasatāni ca gāthāni, chasaṭṭhi ca tatuttari. 

Bhikkhāvaggadasakaṃ. 

Dutiyasatakaṃ samattaṃ. 

21. Kaṇikārapupphiyavaggo 

1. Kaṇikārapupphiyattheraapadānaṃ 

1 . 

‘‘Kaṇikāraṃ pupphitaṃ disvā, ocinitvānahaṃ tadā; 

Tissassa abhiropesiṃ, oghatiṇṇassa tādino. 

2 . 

‘‘Dvenavute ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

3 . 

‘‘Pañcattiṃse ito kappe, aruṇapāṇīti vissuto; 

Sattaratanasampanno, cakkavattī mahabbalo. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā kaṇikārapupphiyo thero imā gāthāyo abhāsitthāti. 

Kaṇikārapupphiyattherassāpadānaṃ paṭhamaṃ. 

2. Minelapupphiyattheraapadānaṃ 

5 . 

‘‘Suvaṇṇavaṇṇo bhagavā, sataraṃsī patāpavā; 

Caṅkamanaṃ samārūḷho, mettacitto sikhīsabho. 

6 . 

‘‘Pasannacitto sumano, vanditvā ñāṇamuttamaṃ; 

Minelapupphaṃ paggayha, buddhassa abhiropayiṃ. 

7 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

8 . 

‘‘Ekūnatiṃsakappamhi, sumeghaghananāmako; 

Sattaratanasampanno, cakkavattī mahabbalo. 

9 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā minelapupphiyo thero imā gāthāyo abhāsitthāti. 

Minelapupphiyattherassāpadānaṃ dutiyaṃ. 

3. Kiṅkaṇipupphiyattheraapadānaṃ 

10 . 

‘‘Kañcanagghiyasaṅkāso, sabbaññū lokanāyako; 

Odakaṃ dahamoggayha, sināyi lokanāyako. 

11 . 

‘‘Paggayha kiṅkaṇiṃ pupphaṃ, vipassissābhiropayiṃ; 

Udaggacitto sumano, dvipadindassa tādino. 

12 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

13 . 

‘‘Sattavīsatikappamhi, rājā bhīmaratho ahu; 

Sattaratanasampanno, cakkavattī mahabbalo. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kiṅkaṇipupphiyo thero imā gāthāyo abhāsitthāti. 

Kiṅkaṇipupphiyattherassāpadānaṃ tatiyaṃ. 

4. Taraṇiyattheraapadānaṃ 

15 . 

‘‘Atthadassī tu bhagavā, dvipadindo narāsabho; 

Purakkhato sāvakehi, gaṅgātīramupāgami. 

16 . 

‘‘Samatitti kākapeyyā, gaṅgā āsi duruttarā; 

Uttārayiṃ bhikkhusaṅghaṃ, buddhañca dvipaduttamaṃ. 

17 . 

‘‘Aṭṭhārase kappasate, yaṃ kammamakariṃ tadā; 

Duggatiṃ nābhijānāmi, taraṇāya idaṃ phalaṃ. 

18 . 

‘‘Teraseto kappasate, pañca sabbobhavā ahuṃ; 

Sattaratanasampannā, cakkavattī mahabbalā. 

19 . 

‘‘Pacchime ca bhave asmiṃ, jātohaṃ brāhmaṇe kule; 

Saddhiṃ tīhi sahāyehi, pabbajiṃ satthu sāsane. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā taraṇiyo thero imā gāthāyo abhāsitthāti; 

Taraṇiyattherassāpadānaṃ catutthaṃ. 

5. Nigguṇḍipupphiyattheraapadānaṃ 

21 . 

‘‘Vipassissa bhagavato, āsimārāmiko ahaṃ; 

Nigguṇḍipupphaṃ paggayha, buddhassa abhiropayiṃ. 

22 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

23 . 

‘‘Pañcavīse ito kappe, eko āsiṃ janādhipo; 

Mahāpatāpanāmena, cakkavattī mahabbalo. 

24 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nigguṇḍipupphiyo thero imā gāthāyo abhāsitthāti. 

Nigguṇḍipupphiyattherassāpadānaṃ pañcamaṃ. 

6. Udakadāyakattheraapadānaṃ 

25 . 

‘‘Bhuñjantaṃ samaṇaṃ disvā, vippasannamanāvilaṃ; 

Ghaṭenodakamādāya, siddhatthassa adāsahaṃ. 

26 . 

‘‘Nimmalo homahaṃ ajja, vimalo khīṇasaṃsayo; 

Bhave nibbattamānamhi, phalaṃ nibbattate mama . 

27 . 

‘‘Catunnavutito kappe, udakaṃ yamadāsahaṃ ; 

Duggatiṃ nābhijānāmi, dakadānassidaṃ phalaṃ. 

28 . 

‘‘Ekasaṭṭhimhito kappe, ekova vimalo ahu; 

Sattaratanasampanno, cakkavattī mahabbalo. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udakadāyako thero imā gāthāyo abhāsitthāti. 

Udakadāyakattherassāpadānaṃ chaṭṭhaṃ. 

7. Salalamāliyattheraapadānaṃ 

30 . 

‘‘Kaṇikāraṃva jotantaṃ, nisinnaṃ pabbatantare; 

Obhāsentaṃ disā sabbā, siddhatthaṃ narasārathiṃ. 

31 . 

‘‘Dhanuṃ advejjhaṃ katvāna, usuṃ sannayhahaṃ tadā; 

Pupphaṃ savaṇṭaṃ chetvāna, buddhassa abhiropayiṃ. 

32 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

33 . 

‘‘Ekapaññāsito kappe, eko āsiṃ jutindharo; 

Sattaratanasampanno, cakkavattī mahabbalo. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā salalamāliyo thero imā gāthāyo abhāsitthāti. 

Salalamāliyattherassāpadānaṃ sattamaṃ. 

8. Koraṇḍapupphiyattheraapadānaṃ 

35 . 

‘‘Akkantañca padaṃ disvā, cakkālaṅkārabhūsitaṃ; 

Padenānupadaṃ yanto, vipassissa mahesino. 

36 . 

‘‘Koraṇḍaṃ pupphitaṃ disvā, samūlaṃ pūjitaṃ mayā; 

Haṭṭho haṭṭhena cittena, avandiṃ padamuttamaṃ. 

37 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

38 . 

‘‘Sattapaññāsakappamhi, eko vītamalo ahuṃ; 

Sattaratanasampanno, cakkavattī mahabbalo. 

39 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā koraṇḍapupphiyo thero imā gāthāyo abhāsitthāti. 

Koraṇḍapupphiyattherassāpadānaṃ aṭṭhamaṃ. 

9. Ādhāradāyakattheraapadānaṃ 

40 . 

‘‘Ādhārakaṃ mayā dinnaṃ, sikhino lokabandhuno; 

Dhāremi pathaviṃ sabbaṃ, kevalaṃ vasudhaṃ imaṃ. 

41 . 

‘‘Kilesā jhāpitā mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane. 

42 . 

‘‘Sattavīse ito kappe, ahesuṃ caturo janā; 

Samantavaraṇā nāma, cakkavattī mahabbalā. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ādhāradāyako thero imā gāthāyo abhāsitthāti. 

Ādhāradāyakattherassāpadānaṃ navamaṃ. 

10. Pāpanivāriyattheraapadānaṃ 

44 . 

‘‘Tissassa tu bhagavato, devadevassa tādino; 

Ekacchattaṃ mayā dinnaṃ, vippasannena cetasā. 

45 . 

‘‘Nivutaṃ hoti me pāpaṃ, kusalassupasampadā; 

Ākāse chattaṃ dhārenti, pubbakammassidaṃ phalaṃ. 

46 . 

‘‘Carimaṃ vattate mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane. 

47 . 

‘‘Dvenavute ito kappe, yaṃ chattamadadiṃ tadā; 

Duggatiṃ nābhijānāmi, chattadānassidaṃ phalaṃ. 

48 . 

‘‘Dvesattatimhito kappe, aṭṭhāsiṃsu janādhipā; 

Mahānidānanāmena, rājāno cakkavattino. 

49 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāpanivāriyo thero imā gāthāyo abhāsitthāti; 

Pāpanivāriyattherassāpadānaṃ dasamaṃ. 

Kaṇikārapupphiyavaggo ekavīsatimo. 

Tassuddānaṃ – 

Kaṇikāro minelañca, kiṅkaṇi taraṇena ca; 

Nigguṇḍipupphī dakado, salalo ca kuraṇḍako; 

Ādhārako pāpavārī, aṭṭhatālīsa gāthakāti. 

22. Hatthivaggo 

1. Hatthidāyakattheraapadānaṃ 

1 . 

‘‘Siddhatthassa bhagavato, dvipadindassa tādino; 

Nāgaseṭṭho mayā dinno, īsādanto urūḷhavā. 

2 . 

‘‘Uttamatthaṃ anubhomi, santipadamanuttaraṃ; 

Nāgadānaṃ mayā dinnaṃ, sabbalokahitesino. 

3 . 

‘‘Catunnavutito kappe, yaṃ nāga madadiṃ tadā; 

Duggatiṃ nābhijānāmi, nāgadānassidaṃ phalaṃ. 

4 . 

‘‘Aṭṭhasattatikappamhi, soḷasāsiṃsu khattiyā; 

Samantapāsādikā nāma, cakkavattī mahabbalā. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā hatthidāyako thero imā gāthāyo abhāsitthāti. 

Hatthidāyakattherassāpadānaṃ paṭhamaṃ. 

2. Pānadhidāyakattheraapadānaṃ 

6 . 

‘‘Āraññikassa isino, cirarattatapassino ; 

Buddhassa bhāvitattassa, adāsiṃ pānadhiṃ ahaṃ. 

7 . 

‘‘Tena kammena dvipadinda, lokajeṭṭha narāsabha; 

Dibbayānaṃ anubhomi, pubbakammassidaṃ phalaṃ. 

8 . 

‘‘Catunnavute ito kappe, yaṃ kammamakariṃ tadā; 

Duggatiṃ nābhijānāmi, pānadhissa idaṃ phalaṃ. 

9 . 

‘‘Sattasattatito kappe, aṭṭha āsiṃsu khattiyā; 

Suyānā nāma nāmena, cakkavattī mahabbalā. 

10 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pānadhidāyako thero imā gāthāyo abhāsitthāti. 

Pānadhidāyakattherassāpadānaṃ dutiyaṃ. 

3. Saccasaññakattheraapadānaṃ 

11 . 

‘‘Vessabhū tamhi samaye, bhikkhusaṅghapurakkhato; 

Deseti ariyasaccāni, nibbāpento mahājanaṃ. 

12 . 

‘‘Paramakāruññapattomhi, samitiṃ agamāsahaṃ; 

Sohaṃ nisinnako santo, dhammamassosi satthuno. 

13 . 

‘‘Tassāhaṃ dhammaṃ sutvāna, devalokaṃ agacchahaṃ; 

Tiṃsakappāni devesu, avasiṃ tatthahaṃ pure. 

14 . 

‘‘Ekattiṃse ito kappe, yaṃ saññamalabhiṃ tadā; 

Duggatiṃ nābhijānāmi, saccasaññāyidaṃ phalaṃ. 

15 . 

‘‘Chabbīsamhi ito kappe, eko āsiṃ janādhipo; 

Ekaphusitanāmena, cakkavattī mahabbalo. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saccasaññako thero imā gāthāyo abhāsitthāti. 

Saccasaññakattherassāpadānaṃ tatiyaṃ. 

4. Ekasaññakattheraapadānaṃ 

17 . 

‘‘Dumagge paṃsukūlikaṃ , laggaṃ disvāna satthuno; 

Añjaliṃ paggahetvāna, paṃsukūlaṃ avandahaṃ. 

18 . 

‘‘Ekattiṃse ito kappe, yaṃ saññamalabhiṃ tadā; 

Duggatiṃ nābhijānāmi, buddhapūjāyidaṃ phalaṃ. 

19 . 

‘‘Pañcavīse ito kappe, eko āsiṃ janādhipo; 

Amitābhoti nāmena, cakkavattī mahabbalo. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekasaññako thero imā gāthāyo abhāsitthāti. 

Ekasaññakattherassāpadānaṃ catutthaṃ. 

5. Raṃsisaññakattheraapadānaṃ 

21 . 

‘‘Udentaṃ sataraṃsiṃva, pītaraṃsiṃva bhāṇumaṃ; 

Byagghūsabhaṃva pavaraṃ, sujātaṃ pabbatantare. 

22 . 

‘‘Buddhassa ānubhāvo so, jalate pabbatantare; 

Raṃse cittaṃ pasādetvā, kappaṃ saggamhi modahaṃ. 

23 . 

‘‘Avasesesu kappesu, kusalaṃ caritaṃ mayā; 

Tena cittappasādena, buddhānussatiyāpi ca. 

24 . 

‘‘Tiṃsakappasahasseto, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

25 . 

‘‘Sattapaññāsakappamhi, eko āsiṃ janādhipo; 

Sujāto nāma nāmena, cakkavattī mahabbalo. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā raṃsisaññako thero imā gāthāyo abhāsitthāti. 

Raṃsisaññakattherassāpadānaṃ pañcamaṃ. 

6. Sandhitattheraapadānaṃ 

27 . 

‘‘Assatthe haritobhāse, saṃvirūḷhamhi pādape; 

Ekaṃ buddhagataṃ saññaṃ, alabhiṃhaṃ patissato. 

28 . 

‘‘Ekattiṃse ito kappe, yaṃ saññamalabhiṃ tadā; 

Tassā saññāya vāhasā, patto me āsavakkhayo. 

29 . 

‘‘Ito terasakappamhi, dhaniṭṭho nāma khattiyo; 

Sattaratanasampanno, cakkavattī mahabbalo. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sandhito thero imā gāthāyo abhāsitthāti. 

Sandhitattherassāpadānaṃ chaṭṭhaṃ. 

7. Tālavaṇṭadāyakattheraapadānaṃ 

31 . 

‘‘Tālavaṇṭaṃ mayā dinnaṃ, tissassādiccabandhuno; 

Gimhanibbāpanatthāya, pariḷāhopasantiyā. 

32 . 

‘‘Sannibbāpemi rāgaggiṃ, dosaggiñca taduttariṃ; 

Nibbāpemi ca mohaggiṃ, tālavaṇṭassidaṃ phalaṃ. 

33 . 

‘‘Kilesā jhāpitā mayhaṃ, bhavā sabbe samūhatā; 

Dhāremi antimaṃ dehaṃ, sammāsambuddhasāsane. 

34 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, tālavaṇṭassidaṃ phalaṃ. 

35 . 

‘‘Tesaṭṭhimhi ito kappe, mahānāmasanāmako; 

Sattaratanasampanno, cakkavattī mahabbalo. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tālavaṇṭadāyako thero imā gāthāyo abhāsitthāti. 

Tālavaṇṭadāyakattherassāpadānaṃ sattamaṃ. 

8. Akkantasaññakattheraapadānaṃ 

37 . 

‘‘Kusāṭakaṃ gahetvāna, upajjhāyassahaṃ pure; 

Mantañca anusikkhāmi, ganthādosassa pattiyā. 

38 . 

‘‘Addasaṃ virajaṃ buddhaṃ, āhutīnaṃ paṭiggahaṃ; 

Usabhaṃ pavaraṃ aggaṃ, tissaṃ buddhaṃ gaṇuttamaṃ . 

39 . 

‘‘Kusāṭakaṃ pattharitaṃ, akkamantaṃ naruttamaṃ; 

Samuggataṃ mahāvīraṃ, lokajeṭṭhaṃ narāsabhaṃ. 

40 . 

‘‘Disvā taṃ lokapajjotaṃ, vimalaṃ candasannibhaṃ; 

Avandiṃ satthuno pāde, vippasannena cetasā. 

41 . 

‘‘Catunnavutito kappe, yaṃ adāsiṃ kusāṭakaṃ; 

Duggatiṃ nābhijānāmi, kusāṭakassidaṃ phalaṃ. 

42 . 

‘‘Sattatiṃse ito kappe, eko āsiṃ janādhipo; 

Sunando nāma nāmena, cakkavattī mahabbalo. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā akkantasaññako thero imā gāthāyo abhāsitthāti; 

Akkantasaññakattherassāpadānaṃ aṭṭhamaṃ. 

9. Sappidāyakattheraapadānaṃ 

44 . 

‘‘Nisinno pāsādavare, nārīgaṇapurakkhato; 

Byādhitaṃ samaṇaṃ disvā, abhināmesahaṃ gharaṃ. 

45 . 

‘‘Upaviṭṭhaṃ mahāvīraṃ, devadevaṃ narāsabhaṃ; 

Sappitelaṃ mayā dinnaṃ, siddhatthassa mahesino. 

46 . 

‘‘Passaddhadarathaṃ disvā, vippasannamukhindriyaṃ; 

Vanditvā satthuno pāde, anusaṃsāvayiṃ pure. 

47 . 

‘‘Disvā maṃ suppasannattaṃ , iddhiyā pāramiṅgato; 

Nabhaṃ abbhuggamī dhīro, haṃsarājāva ambare. 

48 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, sappitelassidaṃ phalaṃ. 

49 . 

‘‘Ito sattarase kappe, jutideva sanāmako; 

Sattaratanasampanno, cakkavattī mahabbalo. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sappidāyako thero imā gāthāyo abhāsitthāti. 

Sappidāyakattherassāpadānaṃ navamaṃ. 

10. Pāpanivāriyattheraapadānaṃ 

51 . 

‘‘Piyadassissa bhagavato, caṅkamaṃ sodhitaṃ mayā; 

Naḷakehi paṭicchannaṃ, vātātapanivāraṇaṃ. 

52 . 

‘‘Pāpaṃ vivajjanatthāya, kusalassupasampadā; 

Kilesānaṃ pahānāya, padahiṃ satthu sāsane. 

53 . 

‘‘Ito ekādase kappe, aggidevoti vissuto; 

Sattaratanasampanno, cakkavattī mahabbalo. 

54 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāpanivāriyo thero imā gāthāyo abhāsitthāti. 

Pāpanivāriyattherassāpadānaṃ dasamaṃ. 

Hatthivaggo bāvīsatimo. 

Tassuddānaṃ – 

Hatthi pānadhi saccañca, ekasaññi ca raṃsiko; 

Sandhito tālavaṇṭañca, tathā akkantasaññako; 

Sappi pāpanivārī ca, catuppaññāsa gāthakāti. 

23. Ālambaṇadāyakavaggo 

1. Ālambaṇadāyakattheraapadānaṃ 

1 . 

‘‘Atthadassissa bhagavato, lokajeṭṭhassa tādino; 

Ālambaṇaṃ mayā dinnaṃ, dvipadindassa tādino. 

2 . 

‘‘Dharaṇiṃ paṭipajjāmi, vipulaṃ sāgarapparaṃ; 

Pāṇesu ca issariyaṃ, vattemi vasudhāya ca. 

3 . 

‘‘Kilesā jhāpitā mayhaṃ, bhavā sabbe samūhatā; 

Tisso vijjā anuppattā, kataṃ buddhassa sāsanaṃ. 

4 . 

‘‘Ito dvesaṭṭhikappamhi, tayo āsiṃsu khattiyā; 

Ekāpassitanāmā te, cakkavattī mahabbalā. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ālambaṇadāyako thero imā gāthāyo abhāsitthāti. 

Ālambaṇadāyakattherassāpadānaṃ paṭhamaṃ. 

2. Ajinadāyakattheraapadānaṃ 

6 . 

‘‘Ekattiṃse ito kappe, gaṇasatthārako ahaṃ; 

Addasaṃ virajaṃ buddhaṃ, āhutīnaṃ paṭiggahaṃ. 

7 . 

‘‘Cammakhaṇḍaṃ mayā dinnaṃ, sikhino lokabandhuno; 

Tena kammena dvipadinda, lokajeṭṭha narāsabha. 

8 . 

‘‘Sampattiṃ anubhotvāna, kilese jhāpayiṃ ahaṃ; 

Dhāremi antimaṃ dehaṃ, sammāsambuddhasāsane. 

9 . 

‘‘Ekattiṃse ito kappe, ajinaṃ yaṃ adāsahaṃ; 

Duggatiṃ nābhijānāmi, ajinassa idaṃ phalaṃ. 

10 . 

‘‘Ito pañcamake kappe, rājā āsiṃ sudāyako; 

Sattaratanasampanno, cakkavattī mahabbalo. 

11 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ajinadāyako thero imā gāthāyo abhāsitthāti. 

Ajinadāyakattherassāpadānaṃ dutiyaṃ. 

3. Dverataniyattheraapadānaṃ 

12 . 

‘‘Migaluddo pure āsiṃ, araññe kānane ahaṃ; 

Addasaṃ virajaṃ buddhaṃ, āhutīnaṃ paṭiggahaṃ. 

13 . 

‘‘Maṃsapesi mayā dinnā, vipassissa mahesino; 

Sadevakasmiṃ lokasmiṃ, issaraṃ kārayāmahaṃ. 

14 . 

‘‘Iminā maṃsadānena, ratanaṃ nibbattate mama; 

Duveme ratanā loke, diṭṭhadhammassa pattiyā. 

15 . 

‘‘Tehaṃ sabbe anubhomi, maṃsadānassa sattiyā; 

Gattañca mudukaṃ mayhaṃ, paññā nipuṇavedanī. 

16 . 

‘‘Ekanavutito kappe, yaṃ maṃsamadadiṃ tadā; 

Duggatiṃ nābhijānāmi, maṃsadānassidaṃ phalaṃ. 

17 . 

‘‘Ito catutthake kappe, eko āsiṃ janādhipo; 

Mahārohitanāmo so, cakkavattī mahabbalo. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dverataniyo thero imā gāthāyo abhāsitthāti. 

Dverataniyattherassāpadānaṃ tatiyaṃ. 

Dasamaṃ bhāṇavāraṃ. 

4. Ārakkhadāyakattheraapadānaṃ 

19 . 

‘‘Siddhatthassa bhagavato, vedi kārāpitā mayā; 

Ārakkho ca mayā dinno, sugatassa mahesino. 

20 . 

‘‘Tena kammavisesena, na passiṃ bhayabheravaṃ; 

Kuhiñci upapannassa, tāso mayhaṃ na vijjati. 

21 . 

‘‘Catunnavutito kappe, yaṃ vediṃ kārayiṃ pure; 

Duggatiṃ nābhijānāmi, vedikāya idaṃ phalaṃ. 

22 . 

‘‘Ito chaṭṭhamhi kappamhi, apassenasanāmako; 

Sattaratanasampanno, cakkavattī mahabbalo. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ārakkhadāyako thero imā gāthāyo abhāsitthāti. 

Ārakkhadāyakattherassāpadānaṃ catutthaṃ. 

5. Abyādhikattheraapadānaṃ 

24 . 

‘‘Vipassissa bhagavato, aggisālaṃ adāsahaṃ; 

Byādhikānañca āvāsaṃ, uṇhodakapaṭiggahaṃ. 

25 . 

‘‘Tena kammenayaṃ mayhaṃ, attabhāvo sunimmito; 

Byādhāhaṃ nābhijānāmi, puññakammassidaṃ phalaṃ. 

26 . 

‘‘Ekanavutito kappe, yaṃ sālamadadiṃ tadā; 

Duggatiṃ nābhijānāmi, aggisālāyidaṃ phalaṃ. 

27 . 

‘‘Ito ca sattame kappe, ekosiṃ aparājito ; 

Sattaratanasampanno, cakkavattī mahabbalo. 

28 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā abyādhiko thero imā gāthāyo abhāsitthāti. 

Abyādhikattherassāpadānaṃ pañcamaṃ. 

6. Aṅkolapupphiyattheraapadānaṃ 

29 . 

‘‘Nārado iti me nāmaṃ, kassapo iti maṃ vidū; 

Addasaṃ samaṇānaggaṃ, vipassiṃ devasakkataṃ. 

30 . 

‘‘Anubyañjanadharaṃ buddhaṃ, āhutīnaṃ paṭiggahaṃ; 

Aṅkolapupphaṃ paggayha, buddhassa abhiropayiṃ. 

31 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

32 . 

‘‘Catusattatito kappe, romaso nāma khattiyo; 

Āmukkamālābharaṇo, sayoggabalavāhano. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aṅkolapupphiyo thero imā gāthāyo abhāsitthāti. 

Aṅkolapupphiyattherassāpadānaṃ chaṭṭhaṃ. 

7. Sovaṇṇavaṭaṃsakiyattheraapadānaṃ 

34 . 

‘‘Uyyānabhūmiṃ niyyanto, addasaṃ lokanāyakaṃ; 

Vaṭaṃsakaṃ gahetvāna, sovaṇṇaṃ sādhunimmitaṃ. 

35 . 

‘‘Sīghaṃ tato samāruyha, hatthikkhandhagato ahaṃ; 

Buddhassa abhiropesiṃ, sikhino lokabandhuno. 

36 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, pupphapūjāyidaṃ phalaṃ. 

37 . 

‘‘Sattavīse ito kappe, eko āsiṃ janādhipo; 

Mahāpatāpanāmena, cakkavattī mahabbalo. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sovaṇṇavaṭaṃsakiyo thero imā gāthāyo abhāsitthāti. 

Sovaṇṇavaṭaṃsakiyattherassāpadānaṃ sattamaṃ. 

8. Miñjavaṭaṃsakiyattheraapadānaṃ 

39 . 

‘‘Nibbute lokanāthamhi, sikhimhi vadataṃ vare; 

Vaṭaṃsakehi ākiṇṇaṃ, bodhipūjaṃ akāsahaṃ. 

40 . 

‘‘Ekattiṃse ito kappe, yaṃ pūjamakariṃ tadā; 

Duggatiṃ nābhijānāmi, bodhipūjāyidaṃ phalaṃ. 

41 . 

‘‘Ito chabbīsatikappe, ahuṃ meghabbhanāmako; 

Sattaratanasampanno, cakkavattī mahabbalo. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā miñjavaṭaṃsakiyo thero imā gāthāyo abhāsitthāti. 

Miñjavaṭaṃsakiyattherassāpadānaṃ aṭṭhamaṃ. 

9. Sukatāveḷiyattheraapadānaṃ 

43 . 

‘‘Asito nāma nāmena, mālākāro ahaṃ tadā; 

Āveḷaṃ paggahetvāna, rañño dātuṃ vajāmahaṃ. 

44 . 

‘‘Asampattomhi rājānaṃ, addasaṃ sikhināyakaṃ; 

Haṭṭho haṭṭhena cittena, buddhassa abhiropayiṃ. 

45 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

46 . 

‘‘Pañcavīse ito kappe, rājāhosiṃ mahabbalo; 

Vebhāro nāma nāmena, cakkavattī mahabbalo. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sukatāveḷiyo thero imā gāthāyo abhāsitthāti. 

Sukatāveḷiyattherassāpadānaṃ navamaṃ. 

10. Ekavandaniyattheraapadānaṃ 

48 . 

‘‘Usabhaṃ pavaraṃ vīraṃ, vessabhuṃ vijitāvinaṃ; 

Pasannacitto sumano, buddhaseṭṭhamavandahaṃ. 

49 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, vandanāya idaṃ phalaṃ. 

50 . 

‘‘Catuvīsatikappamhi, vikatānandanāmako; 

Sattaratanasampanno, cakkavattī mahabbalo. 

51 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekavandaniyo thero imā gāthāyo abhāsitthāti. 

Ekavandaniyattherassāpadānaṃ dasamaṃ. 

Ālambaṇadāyakavaggo tevīsatimo. 

Tassuddānaṃ – 

Ālambaṇañca ajinaṃ, maṃsadārakkhadāyako; 

Abyādhi aṅkolaṃ soṇṇaṃ, miñjaāveḷavandanaṃ; 

Pañcapaññāsa gāthāyo, gaṇitā atthadassibhi. 

24. Udakāsanavaggo 

1. Udakāsanadāyakattheraapadānaṃ 

1 . 

‘‘Ārāmadvārā nikkhamma, phalakaṃ santhariṃ ahaṃ; 

Udakañca upaṭṭhāsiṃ, uttamatthassa pattiyā. 

2 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, āsane codake phalaṃ. 

3 . 

‘‘Ito pannarase kappe, abhisāmasamavhayo; 

Sattaratanasampanno, cakkavattī mahabbalo. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā udakāsanadāyako thero imā gāthāyo abhāsitthāti. 

Udakāsanadāyakattherassāpadānaṃ paṭhamaṃ. 

2. Bhājanapālakattheraapadānaṃ 

5 . 

‘‘Nagare bandhumatiyā, kumbhakāro ahaṃ tadā; 

Bhājanaṃ anupālesiṃ, bhikkhusaṅghassa tāvade. 

6 . 

‘‘Ekanavutito kappe, bhājanaṃ anupālayiṃ; 

Duggatiṃ nābhijānāmi, bhājanassa idaṃ phalaṃ. 

7 . 

‘‘Tepaññāse ito kappe, anantajālināmako; 

Sattaratanasampanno, cakkavattī mahabbalo. 

8 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhājanapālako thero imā gāthāyo abhāsitthāti. 

Bhājanapālakattherassāpadānaṃ dutiyaṃ. 

3. Sālapupphiyattheraapadānaṃ 

9 . 

‘‘Aruṇavatiyā nagare, ahosiṃ pūpiko tadā; 

Mama dvārena gacchantaṃ, sikhinaṃ addasaṃ jinaṃ. 

10 . 

‘‘Buddhassa pattaṃ paggayha, sālapupphaṃ adāsahaṃ; 

Sammaggatassa buddhassa, vippasannena cetasā. 

11 . 

‘‘Ekattiṃse ito kappe, yaṃ pupphamabhidāsahaṃ ; 

Duggatiṃ nābhijānāmi, sālapupphassidaṃ phalaṃ. 

12 . 

‘‘Ito cuddasakappamhi, ahosiṃ amitañjalo; 

Sattaratanasampanno, cakkavattī mahabbalo. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sālapupphiyo thero imā gāthāyo abhāsitthāti. 

Sālapupphiyattherassāpadānaṃ tatiyaṃ. 

4. Kilañjadāyakattheraapadānaṃ 

14 . 

‘‘Tivarāyaṃ pure ramme, naḷakāro ahaṃ tadā; 

Siddhatthe lokapajjote, pasannā janatā tahiṃ. 

15 . 

‘‘Pūjatthaṃ lokanāthassa, kilañjaṃ pariyesati; 

Buddhapūjaṃ karontānaṃ, kilañjaṃ adadiṃ ahaṃ. 

16 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, kilañjassa idaṃ phalaṃ. 

17 . 

‘‘Sattasattatikappamhi, rājā āsiṃ jaladdharo ; 

Sattaratanasampanno, cakkavattī mahabbalo. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kilañjadāyako thero imā gāthāyo abhāsitthāti. 

Kilañjadāyakattherassāpadānaṃ catutthaṃ. 

5. Vedikārakattheraapadānaṃ 

19 . 

‘‘Vipassino bhagavato, bodhiyā pādaputtame; 

Pasannacitto sumano, kāresiṃ vedikaṃ ahaṃ. 

20 . 

‘‘Ekanavutito kappe, kāresiṃ vedikaṃ ahaṃ; 

Duggatiṃ nābhijānāmi, vedikāya idaṃ phalaṃ. 

21 . 

‘‘Ito ekādase kappe, ahosiṃ sūriyassamo; 

Sattarattanasampanno, cakkavattī mahabbalo. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vedikārako thero imā gāthāyo abhāsitthāti. 

Vedikārakattherassāpadānaṃ pañcamaṃ. 

6. Vaṇṇakārattheraapadānaṃ 

23 . 

‘‘Nagare aruṇavatiyā, vaṇṇakāro ahaṃ tadā; 

Cetiye dussabhaṇḍāni, nānāvaṇṇaṃ rajesahaṃ . 

24 . 

‘‘Ekattiṃse ito kappe, yaṃ vaṇṇaṃ rajayiṃ tadā; 

Duggatiṃ nābhijānāmi, vaṇṇadānassidaṃ phalaṃ. 

25 . 

‘‘Ito tevīsatikappe, vaṇṇasama sanāmako; 

Sattaratanasampanno, cakkavattī mahabbalo. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vaṇṇakāro thero imā gāthāyo abhāsitthāti. 

Vaṇṇakārattherassāpadānaṃ chaṭṭhaṃ. 

7. Piyālapupphiyattheraapadānaṃ 

27 . 

‘‘Migaluddo pure āsiṃ, araññe kānane ahaṃ; 

Piyālaṃ pupphitaṃ disvā, gatamagge khipiṃ ahaṃ. 

28 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā piyālapupphiyo thero imā gāthāyo abhāsitthāti. 

Piyālapupphiyattherassāpadānaṃ sattamaṃ. 

8. Ambayāgadāyakattheraapadānaṃ 

30 . 

‘‘Sake sippe apatthaddho, agamaṃ kānanaṃ ahaṃ; 

Sambuddhaṃ yantaṃ disvāna, ambayāgaṃ adāsahaṃ. 

31 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, ambayāgassidaṃ phalaṃ. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambayāgadāyako thero imā gāthāyo abhāsitthāti. 

Ambayāgadāyakattherassāpadānaṃ aṭṭhamaṃ. 

9. Jagatikārakattheraapadānaṃ 

33 . 

‘‘Nibbute lokanāthamhi, atthadassi naruttame; 

Jagatī kāritā mayhaṃ, buddhassa thūpamuttame. 

34 . 

‘‘Aṭṭhārase kappasate, yaṃ kammamakariṃ tadā; 

Duggatiṃ nābhijānāmi, jagatiyā idaṃ phalaṃ. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā jagatikārako thero imā gāthāyo abhāsitthāti. 

Jagatikārakattherassāpadānaṃ navamaṃ. 

10. Vāsidāyakattheraapadānaṃ 

36 . 

‘‘Kammārohaṃ pure āsiṃ, tivarāyaṃ puruttame; 

Ekā vāsi mayā dinnā, sayambhuṃ aparājitaṃ . 

37 . 

‘‘Catunnavutito kappe, yaṃ vāsimadadiṃ tadā; 

Duggatiṃ nābhijānāmi, vāsidānassidaṃ phalaṃ. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vāsidāyako thero imā gāthāyo abhāsitthāti. 

Vāsidāyakattherassāpadānaṃ dasamaṃ. 

Udakāsanavaggo catuvīsatimo. 

Tassuddānaṃ – 

Udakāsanabhājanaṃ, sālapupphī kilañjako; 

Vedikā vaṇṇakāro ca, piyālaambayāgado; 

Jagatī vāsidātā ca, gāthā tiṃsa ca aṭṭha ca. 

25. Tuvaradāyakavaggo 

1. Tuvaradāyakattheraapadānaṃ 

1 . 

‘‘Migaluddo pure āsiṃ, araññe kānane ahaṃ; 

Bharitvā tuvaramādāya , saṅghassa adadiṃ ahaṃ. 

2 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, tuvarassa idaṃ phalaṃ. 

3 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tuvaradāyako thero imā gāthāyo abhāsitthāti. 

Tuvaradāyakattherassāpadānaṃ paṭhamaṃ. 

2. Nāgakesariyattheraapadānaṃ 

4 . 

‘‘Dhanuṃ advejjhaṃ katvāna, vanamajjhogahiṃ ahaṃ; 

Kesaraṃ ogataṃ disvā, patapattaṃ samuṭṭhitaṃ. 

5 . 

‘‘Ubho hatthehi paggayha, sire katvāna añjaliṃ; 

Buddhassa abhiropesiṃ, tissassa lokabandhuno. 

6 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

7 . 

‘‘Tesattatimhi kappamhi , satta kesaranāmakā; 

Sattaratanasampannā, cakkavattī mahabbalā. 

8 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nāgakesariyo thero imā gāthāyo abhāsitthāti. 

Nāgakesariyattherassāpadānaṃ dutiyaṃ. 

3. Naḷinakesariyattheraapadānaṃ 

9 . 

‘‘Jātassarassa vemajjhe, vasāmi jalakukkuṭo; 

Addasāhaṃ devadevaṃ, gacchantaṃ anilañjase. 

10 . 

‘‘Tuṇḍena kesariṃ gayha, vippasannena cetasā; 

Buddhassa abhiropesiṃ, tissassa lokabandhuno. 

11 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

12 . 

‘‘Tesattatimhi kappamhi, satta kesaranāmakā ; 

Sattaratanasampannā, cakkavattī mahabbalā. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā naḷinakesariyo thero imā gāthāyo abhāsitthāti. 

Naḷinakesariyattherassāpadānaṃ tatiyaṃ. 

4. Viravapupphiyattheraapadānaṃ 

14 . 

‘‘Khīṇāsavasahassehi, niyyāti lokanāyako; 

Viravapupphamādāya , buddhassa abhiropayiṃ. 

15 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā viravapupphiyo thero imā gāthāyo abhāsitthāti. 

Viravapupphiyattherassāpadānaṃ catutthaṃ. 

5. Kuṭidhūpakattheraapadānaṃ 

17 . 

‘‘Siddhatthassa bhagavato, ahosiṃ kuṭigopako; 

Kālena kālaṃ dhūpesiṃ, pasanno sehi pāṇibhi. 

18 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, dhūpadānassidaṃ phalaṃ. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kuṭidhūpako thero imā gāthāyo abhāsitthāti. 

Kuṭidhūpakattherassāpadānaṃ pañcamaṃ. 

6. Pattadāyakattheraapadānaṃ 

20 . 

‘‘Paramena damathena, siddhatthassa mahesino; 

Pattadānaṃ mayā dinnaṃ, ujubhūtassa tādino. 

21 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, pattadānassidaṃ phalaṃ. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pattadāyako thero imā gāthāyo abhāsitthāti. 

Pattadāyakattherassāpadānaṃ chaṭṭhaṃ. 

7. Dhātupūjakattheraapadānaṃ 

23 . 

‘‘Nibbute lokanāthamhi, siddhatthamhi naruttame; 

Ekā dhātu mayā laddhā, dvipadindassa tādino. 

24 . 

‘‘Tāhaṃ dhātuṃ gahetvāna, buddhassādiccabandhuno; 

Pañcavasse paricariṃ, tiṭṭhantaṃva naruttamaṃ. 

25 . 

‘‘Catunnavutito kappe, yaṃ dhātuṃ pūjayiṃ tadā; 

Duggatiṃ nābhijānāmi, dhātupaṭṭhahane phalaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhātupūjako thero imā gāthāyo abhāsitthāti. 

Dhātupūjakattherassāpadānaṃ sattamaṃ. 

8. Sattalipupphapūjakattheraapadānaṃ 

27 . 

‘‘Satta sattalipupphāni, sīse katvānahaṃ tadā; 

Buddhassa abhiropesiṃ, vessabhumhi naruttame . 

28 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattalipupphapūjako thero imā gāthāyo abhāsitthāti. 

Sattalipupphapūjakattherassāpadānaṃ aṭṭhamaṃ. 

9. Bimbijāliyattheraapadānaṃ 

30 . 

‘‘Padumuttaro nāma jino, sayambhū aggapuggalo; 

Catusaccaṃ pakāseti, dīpeti amataṃ padaṃ. 

31 . 

‘‘Bimbijālakapupphāni , puthu katvānahaṃ tadā; 

Buddhassa abhiropesiṃ, dvipadindassa tādino. 

32 . 

‘‘Aṭṭhasaṭṭhimhito kappe, caturo kiñjakesarā; 

Sattaratanasampannā, cakkavattī mahabbalā. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bimbijāliyo thero imā gāthāyo abhāsitthāti. 

Bimbijāliyattherassāpadānaṃ navamaṃ. 

10. Uddālakadāyakattheraapadānaṃ 

34 . 

‘‘Kakudho nāma nāmena, sayambhū aparājito; 

Pavanā nikkhamitvāna, anuppatto mahānadiṃ. 

35 . 

‘‘Uddālakaṃ gahetvāna, sayambhussa adāsahaṃ; 

Saṃyatassujubhūtassa, pasannamānaso ahaṃ. 

36 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, pupphadānassidaṃ phalaṃ. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uddālakadāyako thero imā gāthāyo abhāsitthāti. 

Uddālakadāyakattherassāpadānaṃ dasamaṃ. 

Tuvaradāyakavaggo pañcavīsatimo. 

Tassuddānaṃ – 

Tuvaranāganaḷinā, viravī kuṭidhūpako; 

Patto dhātusattaliyo, bimbi uddālakena ca; 

Sattatiṃsati gāthāyo, gaṇitāyo vibhāvibhi. 

26. Thomakavaggo 

1. Thomakattheraapadānaṃ 

1 . 

‘‘Devaloke ṭhito santo, vipassissa mahesino; 

Dhammaṃ suṇitvā mudito, imaṃ vācaṃ abhāsahaṃ. 

2 . 

‘‘‘Namo te purisājañña, namo te purisuttama; 

Bahujjanaṃ tārayasi, desento amataṃ padaṃ’. 

3 . 

‘‘Ekanavutito kappe, yaṃ vācamabhaṇiṃ tadā; 

Duggatiṃ nābhijānāmi, thomanāya idaṃ phalaṃ. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā thomako thero imā gāthāyo abhāsitthāti. 

Thomakattherassāpadānaṃ paṭhamaṃ. 

2. Ekāsanadāyakattheraapadānaṃ 

5 . 

‘‘Vijahitvā devavaṇṇaṃ, sabhariyo idhāgamiṃ; 

Adhikāraṃ kattukāmo, buddhaseṭṭhassa sāsane. 

6 . 

‘‘Devalo nāma nāmena, padumuttarasāvako; 

Tassa bhikkhā mayā dinnā, vippasannena cetasā. 

7 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, piṇḍapātassidaṃ phalaṃ. 

8 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekāsanadāyako thero imā gāthāyo abhāsitthāti. 

Ekāsanadāyakattherassāpadānaṃ dutiyaṃ. 

3. Citakapūjakattheraapadānaṃ 

9 . 

‘‘Ānando nāma sambuddho, sayambhū aparājito; 

Araññe parinibbāyi, amanussamhi kānane. 

10 . 

‘‘Devalokā idhāgantvā, citaṃ katvānahaṃ tadā; 

Sarīraṃ tattha jhāpesiṃ, sakkārañca akāsahaṃ. 

11 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo abhāsitthāti. 

Citakapūjakattherassāpadānaṃ tatiyaṃ. 

4. Ticampakapupphiyattheraapadānaṃ 

13 . 

‘‘Himavantassāvidūre , vikato nāma pabbato; 

Tassa vemajjhe vasati, samaṇo bhāvitindriyo. 

14 . 

‘‘Disvāna tassopasamaṃ, vippasannena cetasā; 

Tīṇi campakapupphāni, gahetvāna samokiriṃ. 

15 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ticampakapupphiyo thero imā gāthāyo abhāsitthāti. 

Ticampakapupphiyattherassāpadānaṃ catutthaṃ. 

5. Sattapāṭaliyattheraapadānaṃ 

17 . 

‘‘Kaṇikāraṃva jotantaṃ, nisinnaṃ pabbatantare; 

Satta pāṭalipupphāni, buddhassa abhiropayiṃ. 

18 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattapāṭaliyo thero imā gāthāyo abhāsitthāti. 

Sattapāṭaliyattherassāpadānaṃ pañcamaṃ. 

6. Upāhanadāyakattheraapadānaṃ 

20 . 

‘‘Ahosiṃ candano nāma, sambuddhassatrajo tadā; 

Ekopāhano mayā dinno, bodhiṃ sampajja me tuvaṃ. 

21 . 

‘‘Ekanavutito kappe, yaṃ pānadhiṃ dadiṃ tadā; 

Duggatiṃ nābhijānāmi, upāhanassidaṃ phalaṃ. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upāhanadāyako thero imā gāthāyo abhāsitthāti. 

Upāhanadāyakattherassāpadānaṃ chaṭṭhaṃ. 

7. Mañjaripūjakattheraapadānaṃ 

23 . 

‘‘Mañjarikaṃ karitvāna, rathiyaṃ paṭipajjahaṃ; 

Addasaṃ samaṇānaggaṃ, bhikkhusaṅghapurakkhataṃ. 

24 . 

‘‘Pasannacitto sumano, paramāya ca pītiyā; 

Ubho hatthehi paggayha, buddhassa abhiropayiṃ. 

25 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, pupphapūjāyidaṃ phalaṃ. 

26 . 

‘‘Ito tesattatikappe, eko āsiṃ mahīpati; 

Jotiyo nāma nāmena, cakkavattī mahabbalo. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mañjaripūjako thero imā gāthāyo abhāsitthāti. 

Mañjaripūjakattherassāpadānaṃ sattamaṃ. 

8. Paṇṇadāyakattheraapadānaṃ 

28 . 

‘‘Pabbate himavantamhi, vākacīradharo ahaṃ; 

Aloṇapaṇṇabhakkhomhi, niyamesu ca saṃvuto. 

29 . 

‘‘Pātarāse anuppatte, siddhattho upagacchi maṃ; 

Tāhaṃ buddhassa pādāsiṃ, pasanno sehi pāṇibhi. 

30 . 

‘‘Catunnavutito kappe, yaṃ paṇṇamadadiṃ tadā; 

Duggatiṃ nābhijānāmi, paṇṇadānassidaṃ phalaṃ. 

31 . 

‘‘Sattavīsatikappamhi , rājā āsiṃ sadatthiyo ; 

Sattaratanasampanno, cakkavattī mahabbalo. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paṇṇadāyako thero imā gāthāyo abhāsitthāti. 

Paṇṇadāyakattherassāpadānaṃ aṭṭhamaṃ. 

9. Kuṭidāyakattheraapadānaṃ 

33 . 

‘‘Vipinacārī sambuddho, rukkhamūle vasī tadā; 

Paṇṇasālaṃ karitvāna, adāsiṃ aparājite. 

34 . 

‘‘Ekanavutito kappe, yaṃ paṇṇakuṭikaṃ adaṃ; 

Duggatiṃ nābhijānāmi, kuṭidānassidaṃ phalaṃ. 

35 . 

‘‘Aṭṭhavīse ito kappe, soḷasāsiṃsu rājāno; 

Sabbattha abhivassīti, vuccare cakkavattino. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kuṭidāyako thero imā gāthāyo abhāsitthāti. 

Kuṭidāyakattherassāpadānaṃ navamaṃ. 

10. Aggapupphiyattheraapadānaṃ 

37 . 

‘‘Suvaṇṇavaṇṇaṃ sambuddhaṃ, nisinnaṃ pabbatantare; 

Obhāsayantaṃ raṃsena , sikhinaṃ sikhinaṃ yathā. 

38 . 

‘‘Aggajaṃ pupphamādāya, upāgacchiṃ naruttamaṃ; 

Pasannacitto sumano, buddhassa abhiropayiṃ. 

39 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

40 . 

‘‘Pañcavīsatikappamhi, ahosi amitogato ; 

Sattaratanasampanno, cakkavattī mahabbalo. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aggapupphiyo thero imā gāthāyo abhāsitthāti. 

Aggapupphiyattherassāpadānaṃ dasamaṃ. 

Thomakavaggo chabbīsatimo. 

Tassuddānaṃ – 

Thomakekāsanacitakaṃ, campako sattapāṭali; 

Pānadhi mañjarī paṇṇaṃ, kuṭido aggapupphiyo; 

Gāthāyo gaṇitā cettha, ekatālīsameva cāti. 

27. Padumukkhipavaggo 

1. Ākāsukkhipiyattheraapadānaṃ 

1 . 

‘‘Suvaṇṇavaṇṇaṃ siddhatthaṃ, gacchantaṃ antarāpaṇe; 

Jalajagge duve gayha, upāgacchiṃ narāsabhaṃ. 

2 . 

‘‘Ekañca pupphaṃ pādesu, buddhaseṭṭhassa nikkhipiṃ; 

Ekañca pupphaṃ paggayha, ākāse ukkhipiṃ ahaṃ. 

3 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, pupphadānassidaṃ phalaṃ. 

4 . 

‘‘Ito chattiṃsakappamhi, eko āsiṃ mahīpati; 

Antalikkhakaro nāma, cakkavattī mahabbalo. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ākāsukkhipiyo thero imā gāthāyo abhāsitthāti. 

Ākāsukkhipiyattherassāpadānaṃ paṭhamaṃ. 

2. Telamakkhiyattheraapadānaṃ 

6 . 

‘‘Siddhatthamhi bhagavati, nibbutamhi narāsabhe; 

Bodhiyā vedikāyāhaṃ, telaṃ makkhesi tāvade. 

7 . 

‘‘Catunnavutito kappe, yaṃ telaṃ makkhayiṃ tadā; 

Duggatiṃ nābhijānāmi, makkhanāya idaṃ phalaṃ. 

8 . 

‘‘Catuvīse ito kappe, succhavi nāma khattiyo; 

Sattaratanasampanno, cakkavattī mahabbalo. 

9 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā telamakkhiyo thero imā gāthāyo abhāsitthāti. 

Telamakkhiyattherassāpadānaṃ dutiyaṃ. 

3. Aḍḍhacandiyattheraapadānaṃ 

10 . 

‘‘Tissassa kho bhagavato, bodhiyā pādaputtame; 

Aḍḍhacandaṃ mayā dinnaṃ, dharaṇīruhapādape. 

11 . 

‘‘Dvenavute ito kappe, yaṃ canda mabhiropayiṃ; 

Duggatiṃ nābhijānāmi, bodhipūjāyidaṃ phalaṃ. 

12 . 

‘‘Pañcavīse ito kappe, devalo nāma khattiyo; 

Sattaratanasampanno, cakkavattī mahabbalo. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aḍḍhacandiyo thero imā gāthāyo abhāsitthāti. 

Aḍḍhacandiyattherassāpadānaṃ tatiyaṃ. 

4. Padīpadāyakattheraapadānaṃ 

14 . 

‘‘Devabhūto ahaṃ santo, oruyha pathaviṃ tadā; 

Padīpe pañca pādāsiṃ, pasanno sehi pāṇibhi. 

15 . 

‘‘Catunnavutito kappe, yaṃ padīpamadaṃ tadā; 

Duggatiṃ nābhijānāmi, dīpadānassidaṃ phalaṃ. 

16 . 

‘‘Pañcapaññāsake kappe, eko āsiṃ mahīpati; 

Samantacakkhunāmena, cakkavattī mahabbalo. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padīpadāyako thero imā gāthāyo abhāsitthāti. 

Padīpadāyakattherassāpadānaṃ catutthaṃ. 

5. Biḷālidāyakattheraapadānaṃ 

18 . 

‘‘Himavantassāvidūre , romaso nāma pabbato; 

Tamhi pabbatapādamhi, samaṇo bhāvitindriyo. 

19 . 

‘‘Biḷāliyo gahetvāna, samaṇassa adāsahaṃ; 

Anumodi mahāvīro, sayambhū aparājito. 

20 . 

‘‘Biḷālī te mama dinnā, vippasannena cetasā; 

Bhave nibbattamānamhi, phalaṃ nibbattataṃ tava. 

21 . 

‘‘Catunnavutito kappe, yaṃ biḷālimadāsahaṃ; 

Duggatiṃ nābhijānāmi, biḷāliyā idaṃ phalaṃ. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā biḷālidāyako thero imā gāthāyo abhāsitthāti. 

Biḷālidāyakattherassāpadānaṃ pañcamaṃ. 

6. Macchadāyakattheraapadānaṃ 

23 . 

‘‘Candabhāgānadītīre, ukkuso āsahaṃ tadā; 

Mahantaṃ macchaṃ paggayha, siddhatthamunino adaṃ. 

24 . 

‘‘Catunnavutito kappe, yaṃ macchamadadiṃ tadā; 

Duggatiṃ nābhijānāmi, macchadānassidaṃ phalaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā macchadāyako thero imā gāthāyo abhāsitthāti. 

Macchadāyakattherassāpadānaṃ chaṭṭhaṃ. 

7. Javahaṃsakattheraapadānaṃ 

26 . 

‘‘Candabhāgānadītīre, āsiṃ vanacaro tadā; 

Siddhatthaṃ addasaṃ buddhaṃ, gacchantaṃ anilañjase. 

27 . 

‘‘Añjaliṃ paggahetvāna, ullokento mahāmuniṃ; 

Sakaṃ cittaṃ pasādetvā, avandiṃ nāyakaṃ ahaṃ. 

28 . 

‘‘Catunnavutito kappe, yamavandiṃ narāsabhaṃ; 

Duggatiṃ nābhijānāmi, vandanāya idaṃ phalaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā javahaṃsako thero imā gāthāyo abhāsitthāti. 

Javahaṃsakattherassāpadānaṃ sattamaṃ. 

8. Saḷalapupphiyattheraapadānaṃ 

30 . 

‘‘Candabhāgānadītīre , ahosiṃ kinnaro tadā; 

Vipassiṃ addasaṃ buddhaṃ, raṃsijālasamākulaṃ. 

31 . 

‘‘Pasannacitto sumano, paramāya ca pītiyā; 

Paggayha saḷalaṃ pupphaṃ, vipassiṃ okiriṃ ahaṃ. 

32 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saḷalapupphiyo thero imā gāthāyo abhāsitthāti. 

Saḷalapupphiyattherassāpadānaṃ aṭṭhamaṃ. 

9. Upāgatāsayattheraapadānaṃ 

34 . 

‘‘Himavantassa vemajjhe, saro āsi sunimmito; 

Tatthāhaṃ rakkhaso āsiṃ, heṭhasīlo bhayānako. 

35 . 

‘‘Anukampako kāruṇiko, vipassī lokanāyako; 

Mamuddharitukāmo so, āgacchi mama santikaṃ. 

36 . 

‘‘Upāgataṃ mahāvīraṃ, devadevaṃ narāsabhaṃ; 

Āsayā abhinikkhamma, avandiṃ satthuno ahaṃ. 

37 . 

‘‘Ekanavutito kappe, yaṃ vandiṃ purisuttamaṃ; 

Duggatiṃ nābhijānāmi, vandanāya idaṃ phalaṃ. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upāgatāsayo thero imā gāthāyo abhāsitthāti. 

Upāgatāsayattherassāpadānaṃ navamaṃ. 

10. Taraṇiyattheraapadānaṃ 

39 . 

‘‘Suvaṇṇavaṇṇo sambuddho, vipassī dakkhiṇāraho; 

Nadītīre ṭhito satthā, bhikkhusaṅghapurakkhato. 

40 . 

‘‘Nāvā na vijjate tattha, santāraṇī mahaṇṇave; 

Nadiyā abhinikkhamma, tāresiṃ lokanāyakaṃ. 

41 . 

‘‘Ekanavutito kappe, yaṃ tāresiṃ naruttamaṃ; 

Duggatiṃ nābhijānāmi, taraṇāya idaṃ phalaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā taraṇiyo thero imā gāthāyo abhāsitthāti. 

Taraṇiyattherassāpadānaṃ dasamaṃ. 

Padumukkhipavaggo sattavīsatimo. 

Tassuddānaṃ – 

Ukkhipī telacandī ca, dīpado ca biḷālido; 

Maccho javo saḷalado, rakkhaso taraṇo dasa; 

Gāthāyo cettha saṅkhātā, tālīsaṃ cekameva cāti. 

28. Suvaṇṇabibbohanavaggo 

1. Suvaṇṇabibbohaniyattheraapadānaṃ 

1 . 

‘‘Ekāsanaṃ ahamadaṃ, pasanno sehi pāṇibhi; 

Bibbohanañca pādāsiṃ, uttamatthassa pattiyā. 

2 . 

‘‘Ekanavutito kappe, bibbohanamadāsahaṃ; 

Duggatiṃ nābhijānāmi, bibbohanassidaṃ phalaṃ. 

3 . 

‘‘Ito tesaṭṭhime kappe, asamo nāma khattiyo; 

Sattaratanasampanno, cakkavattī mahabbalo. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā suvaṇṇabibbohaniyo thero imā gāthāyo abhāsitthāti. 

Suvaṇṇabibbohaniyattherassāpadānaṃ paṭhamaṃ. 

2. Tilamuṭṭhidāyakattheraapadānaṃ 

5 . 

‘‘Mama saṅkappamaññāya, satthā lokagganāyako; 

Manomayena kāyena, iddhiyā upasaṅkami. 

6 . 

‘‘Satthāraṃ upasaṅkantaṃ, vanditvā purisuttamaṃ; 

Pasannacitto sumano, tilamuṭṭhimadāsahaṃ. 

7 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, tilamuṭṭhiyidaṃ phalaṃ. 

8 . 

‘‘Ito soḷasakappamhi, tantiso nāma khattiyo; 

Sattaratanasampanno, cakkavattī mahabbalo. 

9 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tilamuṭṭhidāyako thero imā gāthāyo abhāsitthāti. 

Tilamuṭṭhidāyakattherassāpadānaṃ dutiyaṃ. 

3. Caṅkoṭakiyattheraapadānaṃ 

10 . 

‘‘Mahāsamuddaṃ nissāya, vasatī pabbatantare; 

Paccuggantvāna katvāna , caṅkoṭaka madāsahaṃ. 

11 . 

‘‘Siddhatthassa mahesino, sabbasattānukampino ; 

Pupphacaṅkoṭakaṃ datvā, kappaṃ saggamhi modahaṃ. 

12 . 

‘‘Catunnavutito kappe, caṅkoṭakamadaṃ tadā; 

Duggatiṃ nābhijānāmi, caṅkoṭakassidaṃ phalaṃ. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā caṅkoṭakiyo thero imā gāthāyo abhāsitthāti. 

Caṅkoṭakiyattherassāpadānaṃ tatiyaṃ. 

4. Abbhañjanadāyakattheraapadānaṃ 

14 . 

‘‘Koṇḍaññassa bhagavato, vītarāgassa tādino; 

Ākāsasamacittassa , nippapañcassa jhāyino. 

15 . 

‘‘Sabbamohātivattassa, sabbalokahitesino; 

Abbhañjanaṃ mayā dinnaṃ, dvipadindassa tādino. 

16 . 

‘‘Aparimeyye ito kappe, abbhañjanamadaṃ tadā ; 

Duggatiṃ nābhijānāmi, abbhañjanassidaṃ phalaṃ. 

17 . 

‘‘Ito pannarase kappe, cirappo nāma khattiyo; 

Sattaratanasampanno, cakkavattī mahabbalo. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā abbhañjanadāyako thero imā gāthāyo abhāsitthāti. 

Abbhañjanadāyakattherassāpadānaṃ catutthaṃ. 

5. Ekañjalikattheraapadānaṃ 

19 . 

‘‘Udumbare vasantassa, niyate paṇṇasanthare; 

Vutthokāso mayā dinno, samaṇassa mahesino. 

20 . 

‘‘Tissassa dvipadindassa, lokanāthassa tādino; 

Añjaliṃ paggahetvāna, santhariṃ pupphasantharaṃ. 

21 . 

‘‘Dvenavute ito kappe, yaṃ kariṃ pupphasantharaṃ; 

Duggatiṃ nābhijānāmi, santharassa idaṃ phalaṃ. 

22 . 

‘‘Ito cuddasakappamhi, ahosiṃ manujādhipo; 

Ekaañjaliko nāma, cakkavattī mahabbalo. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekañjaliko thero imā gāthāyo abhāsitthāti. 

Ekañjalikattherassāpadānaṃ pañcamaṃ. 

6. Potthakadāyakattheraapadānaṃ 

24 . 

‘‘Satthāraṃ dhammamārabbha, saṅghañcāpi mahesinaṃ; 

Potthadānaṃ mayā dinnaṃ, dakkhiṇeyye anuttare. 

25 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, potthadānassidaṃ phalaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā potthakadāyako thero imā gāthāyo abhāsitthāti. 

Potthakadāyakattherassāpadānaṃ chaṭṭhaṃ. 

7. Citakapūjakattheraapadānaṃ 

27 . 

‘‘Candabhāgānadītīre, anusotaṃ vajāmahaṃ; 

Satta māluvapupphāni, citamāropayiṃ ahaṃ. 

28 . 

‘‘Catunnavutito kappe, citakaṃ yamapūjayiṃ; 

Duggatiṃ nābhijānāmi, citapūjāyidaṃ phalaṃ. 

29 . 

‘‘Sattasaṭṭhimhito kappe, paṭijaggasanāmakā; 

Sattaratanasampannā, sattāsuṃ cakkavattino . 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo abhāsitthāti. 

Citakapūjakattherassāpadānaṃ sattamaṃ. 

8. Āluvadāyakattheraapadānaṃ 

31 . 

‘‘Pabbate himavantamhi, mahāsindhu sudassanā; 

Tatthaddasaṃ vītarāgaṃ, suppabhāsaṃ sudassanaṃ. 

32 . 

‘‘Paramopasame yuttaṃ, disvā vimhitamānaso; 

Āluvaṃ tassa pādāsiṃ, pasanno sehi pāṇibhi. 

33 . 

‘‘Ekattiṃse ito kappe, yaṃ phalamadadiṃ tadā; 

Duggatiṃ nābhijānāmi, āluvassa idaṃ phalaṃ. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā āluvadāyako thero imā gāthāyo abhāsitthāti. 

Āluvadāyakattherassāpadānaṃ aṭṭhamaṃ. 

9. Ekapuṇḍarīkattheraapadānaṃ 

35 . 

‘‘Romaso nāma nāmena, sayambhū subbato tadā; 

Puṇḍarīkaṃ mayā dinnaṃ, vippasannena cetasā. 

36 . 

‘‘Catunnavutito kappe, puṇḍarīkamadaṃ tadā; 

Duggatiṃ nābhijānāmi, puṇḍarīkassidaṃ phalaṃ. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekapuṇḍarīko thero imā gāthāyo abhāsitthāti. 

Ekapuṇḍarīkattherassāpadānaṃ navamaṃ. 

10. Taraṇīyattheraapadānaṃ 

38 . 

‘‘Mahāpathamhi visame, setu kārāpito mayā; 

Taraṇatthāya lokassa, pasanno sehi pāṇibhi. 

39 . 

‘‘Ekanavutito kappe, yo setu kārito mayā; 

Duggatiṃ nābhijānāmi, setudānassidaṃ phalaṃ. 

40 . 

‘‘Pañcapaññāsito kappe, eko āsiṃ samogadho; 

Sattaratanasampanno, cakkavattī mahabbalo. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā taraṇīyo thero imā gāthāyo abhāsitthāti. 

Taraṇīyattherassāpadānaṃ dasamaṃ. 

Suvaṇṇabibbohanavaggo aṭṭhavīsatimo. 

Tassuddānaṃ – 

Suvaṇṇaṃ tilamuṭṭhi ca, caṅkoṭabbhañjanañjalī; 

Potthako citamāluvā, ekapuṇḍarī setunā; 

Dvecattālīsa gāthāyo, gaṇitāyo vibhāvibhīti. 

Ekādasamaṃ bhāṇavāraṃ. 

29. Paṇṇadāyakavaggo 

1. Paṇṇadāyakattheraapadānaṃ 

1 . 

‘‘Paṇṇasāle nisinnomhi, paṇṇabhojanabhojano; 

Upaviṭṭhañca maṃ santaṃ, upāgacchi mahāisi . 

2 . 

‘‘Siddhattho lokapajjoto, sabbalokatikicchako; 

Tassa paṇṇaṃ mayā dinnaṃ, nisinnaṃ paṇṇasanthare. 

3 . 

‘‘Catunnavutito kappe, yaṃ paṇṇamadadiṃ tadā; 

Duggatiṃ nābhijānāmi, paṇṇadānassidaṃ phalaṃ. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā paṇṇadāyako thero imā gāthāyo abhāsitthāti. 

Paṇṇadāyakattherassāpadānaṃ paṭhamaṃ. 

2. Phaladāyakattheraapadānaṃ 

5 . 

‘‘Sinerusamasantoso , dharaṇīsama sādiso; 

Vuṭṭhahitvā samādhimhā, bhikkhāya mamupaṭṭhito. 

6 . 

‘‘Harītakaṃ āmalakaṃ, ambajambuvibhītakaṃ; 

Kolaṃ bhallātakaṃ billaṃ, phārusakaphalāni ca. 

7 . 

‘‘Siddhatthassa mahesissa, sabbalokānukampino; 

Tañca sabbaṃ mayā dinnaṃ, vippasannena cetasā. 

8 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

9 . 

‘‘Sattapaññāsito kappe, ekajjho nāma khattiyo; 

Sattaratanasampanno, cakkavattī mahabbalo. 

10 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phaladāyako thero imā gāthāyo abhāsitthāti. 

Phaladāyakattherassāpadānaṃ dutiyaṃ. 

3. Paccuggamaniyattheraapadānaṃ 

11 . 

‘‘Sīhaṃ yathā vanacaraṃ, nisabhājāniyaṃ yathā; 

Kakudhaṃ vilasantaṃva, āgacchantaṃ narāsabhaṃ. 

12 . 

‘‘Siddhatthaṃ lokapajjotaṃ, sabbalokatikicchakaṃ; 

Akāsiṃ paccuggamanaṃ, vippasannena cetasā. 

13 . 

‘‘Catunnavutito kappe, paccuggacchiṃ narāsabhaṃ; 

Duggatiṃ nābhijānāmi, paccuggamane idaṃ phalaṃ. 

14 . 

‘‘Sattatiṃse ito kappe, eko āsiṃ janādhipo; 

Saparivāroti nāmena, cakkavattī mahabbalo. 

15 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paccuggamaniyo thero imā gāthāyo abhāsitthāti. 

Paccuggamaniyattherassāpadānaṃ tatiyaṃ. 

4. Ekapupphiyattheraapadānaṃ 

16 . 

‘‘Dakkhiṇamhi duvāramhi, pisāco āsahaṃ tadā; 

Addasaṃ virajaṃ buddhaṃ, pītaraṃsiṃva bhāṇumaṃ. 

17 . 

‘‘Vipassissa naraggassa, sabbalokahitesino; 

Ekapupphaṃ mayā dinnaṃ, dvipadindassa tādino. 

18 . 

‘‘Ekanavutito kappe, yaṃ pupphamadadiṃ tadā; 

Duggatiṃ nābhijānāmi, buddhapūjāyidaṃ phalaṃ. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekapupphiyo thero imā gāthāyo abhāsitthāti. 

Ekapupphiyattherassāpadānaṃ catutthaṃ. 

5. Maghavapupphiyattheraapadānaṃ 

20 . 

‘‘Nammadānadiyā tīre, sayambhū aparājito; 

Samādhiṃ so samāpanno, vippasanno anāvilo. 

21 . 

‘‘Disvā pasannasumano, sambuddhaṃ aparājitaṃ; 

Tāhaṃ maghavapupphena, sayambhuṃ pūjayiṃ tadā. 

22 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maghavapupphiyo thero imā gāthāyo abhāsitthāti. 

Maghavapupphiyattherassāpadānaṃ pañcamaṃ. 

6. Upaṭṭhākadāyakattheraapadānaṃ 

24 . 

‘‘Rathiyaṃ paṭipajjantaṃ, āhutīnaṃ paṭiggahaṃ; 

Dvipadindaṃ mahānāgaṃ, lokajeṭṭhaṃ narāsabhaṃ. 

25 . 

‘‘Pakkosāpiya tassāhaṃ, sabbalokahitesino; 

Upaṭṭhāko mayā dinno, siddhatthassa mahesino. 

26 . 

‘‘Paṭiggahetvā sambuddho, niyyādesi mahāmuni ; 

Uṭṭhāya āsanā tamhā, pakkāmi pācināmukho. 

27 . 

‘‘Catunnavutito kappe, upaṭṭhākamadaṃ tadā; 

Duggatiṃ nābhijānāmi, upaṭṭhānassidaṃ phalaṃ. 

28 . 

‘‘Sattapaññāsito kappe, balasenasanāmako; 

Sattaratanasampanno, cakkavattī mahabbalo. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upaṭṭhākadāyako thero imā gāthāyo abhāsitthāti. 

Upaṭṭhākadāyakattherassāpadānaṃ chaṭṭhaṃ. 

7. Apadāniyattheraapadānaṃ 

30 . 

‘‘Apadānaṃ sugatānaṃ, kittayiṃhaṃ mahesinaṃ; 

Pāde ca sirasā vandiṃ, pasanno sehi pāṇibhi. 

31 . 

‘‘Dvenavute ito kappe, apadānaṃ pakittayiṃ; 

Duggatiṃ nābhijānāmi, kittanāya idaṃ phalaṃ. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā apadāniyo thero imā gāthāyo abhāsitthāti. 

Apadāniyattherassāpadānaṃ sattamaṃ. 

8. Sattāhapabbajitattheraapadānaṃ 

33 . 

‘‘Vipassissa bhagavato, saṅgho sakkatamānito; 

Byasanaṃ me anuppattaṃ, ñātibhedo pure ahu. 

34 . 

‘‘Pabbajjaṃ upagantvāna, byasanupasamāyahaṃ; 

Sattāhābhirato tattha, satthusāsanakamyatā. 

35 . 

‘‘Ekanavutito kappe, yamahaṃ pabbajiṃ tadā; 

Duggatiṃ nābhijānāmi, pabbajjāya idaṃ phalaṃ. 

36 . 

‘‘Sattasaṭṭhimhito kappe, satta āsuṃ mahīpatī; 

Sunikkhamāti ñāyanti, cakkavattī mahabbalā. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattāhapabbajito thero imā gāthāyo abhāsitthāti. 

Sattāhapabbajitattherassāpadānaṃ aṭṭhamaṃ. 

9. Buddhupaṭṭhāyikattheraapadānaṃ 

38 . 

‘‘Veṭambhinīti me nāmaṃ, pitusantaṃ mamaṃ tadā; 

Mama hatthaṃ gahetvāna, upānayi mahāmuniṃ. 

39 . 

‘‘Imemaṃ uddisissanti, buddhā lokagganāyakā; 

Tehaṃ upaṭṭhiṃ sakkaccaṃ, pasanno sehi pāṇibhi. 

40 . 

‘‘Ekattiṃse ito kappe, buddhe upaṭṭhahiṃ tadā; 

Duggatiṃ nābhijānāmi, upaṭṭhānassidaṃ phalaṃ. 

41 . 

‘‘Tevīsamhi ito kappe, caturo āsu khattiyā; 

Samaṇupaṭṭhākā nāma, cakkavattī mahabbalā. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhupaṭṭhāyiko thero imā gāthāyo abhāsitthāti. 

Buddhupaṭṭhāyikattherassāpadānaṃ navamaṃ. 

10. Pubbaṅgamiyattheraapadānaṃ 

43 . 

‘‘Cullāsītisahassāni , pabbajimha akiñcanā; 

Tesaṃ pubbaṅgamo āsiṃ, uttamatthassa pattiyā. 

44 . 

‘‘Sarāgā sabhavā cete, vippasannamanāvilā; 

Upaṭṭhahiṃsu sakkaccaṃ, pasannā sehi pāṇibhi. 

45 . 

‘‘Khīṇāsavā vantadosā, katakiccā anāsavā; 

Phariṃsu mettacittena, sayambhū aparājitā. 

46 . 

‘‘Tesaṃ upaṭṭhahitvāna, sambuddhānaṃ patissato; 

Maraṇañca anuppatto, devattañca agamhase. 

47 . 

‘‘Catunnavutito kappe, yaṃ sīlamanupālayiṃ; 

Duggatiṃ nābhijānāmi, saññamassa idaṃ phalaṃ. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pubbaṅgamiyo thero imā gāthāyo abhāsitthāti. 

Pubbaṅgamiyattherassāpadānaṃ dasamaṃ. 

Paṇṇadāyakavaggo ekūnatiṃsatimo. 

Tassuddānaṃ – 

Paṇṇaṃ phalaṃ paccuggamaṃ, ekapupphi ca maghavā; 

Upaṭṭhākāpadānañca , pabbajjā buddhupaṭṭhāko; 

Pubbaṅgamo ca gāthāyo, aṭṭhatālīsa kittitā. 

30. Citakapūjakavaggo 

1. Citakapūjakattheraapadānaṃ 

1 . 

‘‘Ajito nāma nāmena, ahosiṃ brāhmaṇo tadā; 

Āhutiṃ yiṭṭhukāmohaṃ, nānāpupphaṃ samānayiṃ. 

2 . 

‘‘Jalantaṃ citakaṃ disvā, sikhino lokabandhuno; 

Tañca pupphaṃ samānetvā, citake okiriṃ ahaṃ. 

3 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

4 . 

‘‘Sattavīse ito kappe, sattāsuṃ manujādhipā; 

Supajjalitanāmā te, cakkavattī mahabbalā. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo abhāsitthāti. 

Citakapūjakattherassāpadānaṃ paṭhamaṃ. 

2. Pupphadhārakattheraapadānaṃ 

6 . 

‘‘Vākacīradharo āsiṃ, ajinuttaravāsano; 

Abhiññā pañca nibbattā, candassa parimajjako. 

7 . 

‘‘Vipassiṃ lokapajjotaṃ, disvā abhigataṃ mamaṃ; 

Pāricchattakapupphāni, dhāresiṃ satthuno ahaṃ. 

8 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, dhāraṇāya idaṃ phalaṃ. 

9 . 

‘‘Sattāsītimhito kappe, eko āsiṃ mahīpati; 

Samantadhāraṇo nāma, cakkavattī mahabbalo. 

10 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphadhārako thero imā gāthāyo abhāsitthāti. 

Pupphadhārakattherassāpadānaṃ dutiyaṃ. 

3. Chattadāyakattheraapadānaṃ 

11 . 

‘‘Putto mama pabbajito, kāsāyavasano tadā; 

So ca buddhattaṃ sampatto, nibbuto lokapūjito. 

12 . 

‘‘Vicinanto sakaṃ puttaṃ, agamaṃ pacchato ahaṃ; 

Nibbutassa mahantassa, citakaṃ agamāsahaṃ. 

13 . 

‘‘Paggayha añjaliṃ tattha, vanditvā citakaṃ ahaṃ; 

Setacchattañca paggayha, āropesiṃ ahaṃ tadā. 

14 . 

‘‘Catunnavutito kappe, yaṃ chattamabhiropayiṃ; 

Duggatiṃ nābhijānāmi, chattadānassidaṃ phalaṃ. 

15 . 

‘‘Pañcavīse ito kappe, satta āsuṃ janādhipā; 

Mahārahasanāmā te, cakkavattī mahabbalā. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā chattadāyako thero imā gāthāyo abhāsitthāti. 

Chattadāyakattherassāpadānaṃ tatiyaṃ. 

4. Saddasaññakattheraapadānaṃ 

17 . 

‘‘Anuggatamhi ādicce, panādo vipulo ahu; 

Buddhaseṭṭhassa lokamhi, pātubhāvo mahesino. 

18 . 

‘‘Ghosa massosahaṃ tattha, na ca passāmi taṃ jinaṃ; 

Maraṇañca anuppatto, buddhasaññamanussariṃ. 

19 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhapūjāyidaṃ phalaṃ. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saddasaññako thero imā gāthāyo abhāsitthāti. 

Saddasaññakattherassāpadānaṃ catutthaṃ. 

5. Gosīsanikkhepakattheraapadānaṃ 

21 . 

‘‘Ārāmadvārā nikkhamma, gosīsaṃ santhataṃ mayā; 

Anubhomi sakaṃ kammaṃ, pubbakammassidaṃ phalaṃ. 

22 . 

‘‘Ājāniyā vātajavā, sindhavā sīghavāhanā; 

Anubhomi sabbametaṃ, gosīsassa idaṃ phalaṃ. 

23 . 

‘‘Aho kāraṃ paramakāraṃ, sukhatte sukataṃ mayā; 

Saṅghe katassa kārassa, na aññaṃ kalamagghati. 

24 . 

‘‘Catunnavutito kappe, yaṃ sīsaṃ santhariṃ ahaṃ; 

Duggatiṃ nābhijānāmi, santharassa idaṃ phalaṃ. 

25 . 

‘‘Pañcasattatikappamhi, suppatiṭṭhitanāmako; 

Eko āsiṃ mahātejo, cakkavattī mahabbalo. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gosīsanikkhepako thero imā gāthāyo abhāsitthāti. 

Gosīsanikkhepakattherassāpadānaṃ pañcamaṃ. 

6. Pādapūjakattheraapadānaṃ 

27 . 

‘‘Pabbate himavantamhi, ahosiṃ kinnaro tadā; 

Addasaṃ virajaṃ buddhaṃ, pītaraṃsiṃva bhāṇumaṃ. 

28 . 

‘‘Upetaṃ tamahaṃ buddhaṃ, vipassiṃ lokanāyakaṃ; 

Candanaṃ tagarañcāpi, pāde osiñcahaṃ tadā. 

29 . 

‘‘Ekanavutito kappe, yaṃ pādaṃ abhipūjayiṃ; 

Duggatiṃ nābhijānāmi, pādapūjāyidaṃ phalaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pādapūjako thero imā gāthāyo abhāsitthāti. 

Pādapūjakattherassāpadānaṃ chaṭṭhaṃ. 

7. Desakittakattheraapadānaṃ 

31 . 

‘‘Upasālakanāmohaṃ , ahosiṃ brāhmaṇo tadā; 

Kānanaṃ vanamogāḷhaṃ, lokajeṭṭhaṃ narāsabhaṃ. 

32 . 

‘‘Disvāna vandiṃ pādesu, lokāhutipaṭiggahaṃ; 

Pasannacittaṃ maṃ ñatvā, buddho antaradhāyatha. 

33 . 

‘‘Kānanā abhinikkhamma, buddhaseṭṭhamanussariṃ; 

Taṃ desaṃ kittayitvāna, kappaṃ saggamhi modahaṃ. 

34 . 

‘‘Dvenavute ito kappe, yaṃ desamabhikittayiṃ; 

Duggatiṃ nābhijānāmi, kittanāya idaṃ phalaṃ. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā desakittako thero imā gāthāyo abhāsitthāti. 

Desakittakattherassāpadānaṃ sattamaṃ. 

8. Saraṇagamaniyattheraapadānaṃ 

36 . 

‘‘Pabbate himavantamhi, ahosiṃ luddako tadā; 

Vipassiṃ addasaṃ buddhaṃ, lokajeṭṭhaṃ narāsabhaṃ. 

37 . 

‘‘Upāsitvāna sambuddhaṃ, veyyāvaccamakāsahaṃ; 

Saraṇañca upāgacchiṃ, dvipadindassa tādino. 

38 . 

‘‘Ekanavutito kappe, saraṇaṃ upagacchahaṃ; 

Duggatiṃ nābhijānāmi, saraṇāgamanapphalaṃ. 

39 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saraṇagamaniyo thero imā gāthāyo abhāsitthāti. 

Saraṇagamaniyattherassāpadānaṃ aṭṭhamaṃ. 

9. Ambapiṇḍiyattheraapadānaṃ 

40 . 

‘‘Romaso nāma nāmena, dānavo iti vissuto; 

Ambapiṇḍī mayā dinnā , vipassissa mahesino. 

41 . 

‘‘Ekanavutito kappe, yamambamadadiṃ tadā; 

Duggatiṃ nābhijānāmi, ambadānassidaṃ phalaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambapiṇḍiyo thero imā gāthāyo abhāsitthāti. 

Ambapiṇḍiyattherassāpadānaṃ navamaṃ. 

10. Anusaṃsāvakattheraapadānaṃ 

43 . 

‘‘Piṇḍāya caramānāhaṃ, vipassimaddasaṃ jinaṃ; 

Uḷuṅgabhikkhaṃ pādāsiṃ, dvipadindassa tādino. 

44 . 

‘‘Pasannacitto sumano, abhivādesahaṃ tadā; 

Anusaṃsāvayiṃ buddhaṃ, uttamatthassa pattiyā. 

45 . 

‘‘Ekanavutito kappe, anusaṃsāvayiṃ ahaṃ; 

Duggatiṃ nābhijānāmi, anusaṃsāvanā phalaṃ. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā anusaṃsāvako thero imā gāthāyo abhāsitthāti. 

Anusaṃsāvakattherassāpadānaṃ dasamaṃ. 

Citakapūjakavaggo tiṃsatimo. 

Tassuddānaṃ – 

Citakaṃ pārichatto ca, saddagosīsasantharaṃ; 

Pādo padesaṃ saraṇaṃ, ambo saṃsāvakopi ca; 

Aṭṭhatālīsa gāthāyo, gaṇitāyo vibhāvibhi. 

Atha vagguddānaṃ – 

Kaṇikāro hatthidado, ālambaṇudakāsanaṃ; 

Tuvaraṃ thomako ceva, ukkhepaṃ sīsupadhānaṃ. 

Paṇṇado citapūjī ca, gāthāyo ceva sabbaso; 

Cattāri ca satānīha, ekapaññāsameva ca. 

Pañcavīsasatā sabbā, dvāsattati taduttari; 

Tisataṃ apadānānaṃ, gaṇitā atthadassibhi. 

Kaṇikāravaggadasakaṃ. 

Tatiyasatakaṃ samattaṃ. 

31. Padumakesaravaggo 

1. Padumakesariyattheraapadānaṃ 

1 . 

‘‘Isisaṅghe ahaṃ pubbe, āsiṃ mātaṅgavāraṇo; 

Mahesīnaṃ pasādena, padmakesaramokiriṃ. 

2 . 

‘‘Paccekajinaseṭṭhesu, dhutarāgesu tādisu; 

Tesu cittaṃ pasādetvā, kappaṃ saggamhi modahaṃ. 

3 . 

‘‘Ekanavutito kappe, kesaraṃ okiriṃ tadā; 

Duggatiṃ nābhijānāmi, buddhapūjāyidaṃ phalaṃ. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā padumakesariyo thero imā gāthāyo abhāsitthāti. 

Padumakesariyattherassāpadānaṃ paṭhamaṃ. 

2. Sabbagandhiyattheraapadānaṃ 

5 . 

‘‘Gandhamālaṃ mayā dinnaṃ, vipassissa mahesino; 

Adāsiṃ ujubhūtassa, koseyyavatthamuttamaṃ. 

6 . 

‘‘Ekanavutito kappe, yaṃ vatthamadadiṃ pure; 

Duggatiṃ nābhijānāmi, gandhadānassidaṃ phalaṃ. 

7 . 

‘‘Ito pannarase kappe, suceḷo nāma khattiyo; 

Sattaratanasampanno, cakkavattī mahabbalo. 

8 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sabbagandhiyo thero imā gāthāyo abhāsitthāti. 

Sabbagandhiyattherassāpadānaṃ dutiyaṃ. 

3. Paramannadāyakattheraapadānaṃ 

9 . 

‘‘Kaṇikāraṃva jotantaṃ, udayantaṃva bhāṇumaṃ; 

Vipassiṃ addasaṃ buddhaṃ, lokajeṭṭhaṃ narāsabhaṃ. 

10 . 

‘‘Añjaliṃ paggahetvāna, abhinesiṃ sakaṃ gharaṃ; 

Abhinetvāna sambuddhaṃ, paramannamadāsahaṃ. 

11 . 

‘‘Ekanavutito kappe, paramannamadiṃ tadā; 

Duggatiṃ nābhijānāmi, paramannassidaṃ phalaṃ. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paramannadāyako thero imā gāthāyo abhāsitthāti. 

Paramannadāyakattherassāpadānaṃ tatiyaṃ. 

4. Dhammasaññakattheraapadānaṃ 

13 . 

‘‘Vipassino bhagavato, mahābodhimaho ahu; 

Rukkhaṭṭhasseva sambuddho, lokajeṭṭho narāsabho . 

14 . 

‘‘Bhagavā tamhi samaye, bhikkhusaṅghapurakkhato; 

Catusaccaṃ pakāseti, vācāsabhimudīrayaṃ. 

15 . 

‘‘Saṅkhittena ca desento, vitthārena ca desayaṃ ; 

Vivaṭṭacchado sambuddho, nibbāpesi mahājanaṃ. 

16 . 

‘‘Tassāhaṃ dhammaṃ sutvāna, lokajeṭṭhassa tādino; 

Vanditvā satthuno pāde, pakkāmiṃ uttarāmukho. 

17 . 

‘‘Ekanavutito kappe, yaṃ dhammamasuṇiṃ tadā; 

Duggatiṃ nābhijānāmi, dhammasavassidaṃ phalaṃ. 

18 . 

‘‘Tettiṃsamhi ito kappe, eko āsiṃ mahīpati; 

Sutavā nāma nāmena, cakkavattī mahabbalo. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhammasaññako thero imā gāthāyo abhāsitthāti. 

Dhammasaññakattherassāpadānaṃ catutthaṃ. 

5. Phaladāyakattheraapadānaṃ 

20 . 

‘‘Bhāgīrathīnadītīre , ahosi assamo tadā; 

Tamahaṃ assamaṃ gacchiṃ, phalahattho apekkhavā. 

21 . 

‘‘Vipassiṃ tattha addakkhiṃ, pītaraṃsiṃva bhāṇumaṃ; 

Yaṃ me atthi phalaṃ sabbaṃ, adāsiṃ satthuno ahaṃ. 

22 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phaladāyako thero imā gāthāyo abhāsitthāti. 

Phaladāyakattherassāpadānaṃ pañcamaṃ. 

6. Sampasādakattheraapadānaṃ 

24 . 

‘‘‘Namo te buddha vīratthu, vippamuttosi sabbadhi; 

Byasanamhi anuppatto, tassa me saraṇaṃ bhava’. 

25 . 

‘‘Siddhattho tassa byākāsi, loke appaṭipuggalo; 

‘Mahodadhisamo saṅgho, appameyyo anuttaro. 

26 . 

‘‘‘Tattha tvaṃ viraje khette, anantaphaladāyake; 

Saṅghe cittaṃ pasādetvā, subījaṃ vāpa ropaya. 

27 . 

‘‘Idaṃ vatvāna sabbaññū, lokajeṭṭho narāsabho; 

Mameva anusāsitvā, vehāsaṃ nabhamuggami. 

28 . 

‘‘Aciraṃ gatamattamhi, sabbaññumhi narāsabhe; 

Maraṇaṃ samanuppatto, tusitaṃ upapajjahaṃ. 

29 . 

‘‘Tadāhaṃ viraje khette, anantaphaladāyake; 

Saṅghe cittaṃ pasādetvā, kappaṃ saggamhi modahaṃ. 

30 . 

‘‘Catunnavutito kappe, pasādamalabhiṃ tadā; 

Duggatiṃ nābhijānāmi, pasādassa idaṃ phalaṃ. 

31 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sampasādako thero imā gāthāyo abhāsitthāti. 

Sampasādakattherassāpadānaṃ chaṭṭhaṃ. 

7. Ārāmadāyakattheraapadānaṃ 

32 . 

‘‘Siddhatthassa bhagavato, ārāmo ropito mayā; 

Sandacchāyesu rukkhesu, upāsantesu pakkhisu. 

33 . 

‘‘Addasaṃ virajaṃ buddhaṃ, āhutīnaṃ paṭiggahaṃ; 

Ārāmaṃ abhināmesiṃ, lokajeṭṭhaṃ narāsabhaṃ. 

34 . 

‘‘Haṭṭho haṭṭhena cittena, phalaṃ pupphamadāsahaṃ; 

Tato jātappasādova, taṃ vanaṃ pariṇāmayiṃ. 

35 . 

‘‘Buddhassa yamidaṃ dāsiṃ, vippasannena cetasā; 

Bhave nibbattamānamhi, nibbattati phalaṃ mama. 

36 . 

‘‘Catunnavutito kappe, yaṃ ārāmamadaṃ tadā; 

Duggatiṃ nābhijānāmi, ārāmassa idaṃ phalaṃ. 

37 . 

‘‘Sattatiṃse ito kappe, sattāsuṃ mudusītalā; 

Sattaratanasampannā, cakkavattī mahabbalā. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ārāmadāyako thero imā gāthāyo abhāsitthāti. 

Ārāmadāyakattherassāpadānaṃ sattamaṃ. 

8. Anulepadāyakattheraapadānaṃ 

39 . 

‘‘Atthadassissa munino, addasaṃ sāvakaṃ ahaṃ; 

Navakammaṃ karontassa, sīmāya upagacchahaṃ. 

40 . 

‘‘Niṭṭhite navakamme ca, anulepamadāsahaṃ; 

Pasannacitto sumano, puññakkhette anuttare. 

41 . 

‘‘Aṭṭhārase kappasate, yaṃ kammamakariṃ tadā; 

Duggatiṃ nābhijānāmi, anulepassidaṃ phalaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā anulepadāyako thero imā gāthāyo abhāsitthāti. 

Anulepadāyakattherassāpadānaṃ aṭṭhamaṃ. 

9. Buddhasaññakattheraapadānaṃ 

43 . 

‘‘Udentaṃ sataraṃsiṃva, pītaraṃsiṃva bhāṇumaṃ; 

Vanantaragataṃ santaṃ, lokajeṭṭhaṃ narāsabhaṃ. 

44 . 

‘‘Addasaṃ supinantena, siddhatthaṃ lokanāyakaṃ; 

Tattha cittaṃ pasādetvā, sugatiṃ upapajjahaṃ. 

45 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhasaññako thero imā gāthāyo abhāsitthāti. 

Buddhasaññakattherassāpadānaṃ navamaṃ. 

10. Pabbhāradāyakattheraapadānaṃ 

47 . 

‘‘Piyadassino bhagavato, pabbhāro sodhito mayā; 

Ghaṭakañca upaṭṭhāsiṃ, paribhogāya tādino. 

48 . 

‘‘Taṃ me buddho viyākāsi, piyadassī mahāmuni; 

Sahassakaṇḍo satabheṇḍu , dhajālu haritāmayo. 

49 . 

‘‘Nibbattissati so yūpo, ratanañca anappakaṃ; 

Pabbhāradānaṃ datvāna, kappaṃ saggamhi modahaṃ. 

50 . 

‘‘Ito bāttiṃsakappamhi, susuddho nāma khattiyo; 

Sattaratanasampanno, cakkavattī mahabbalo. 

51 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pabbhāradāyako thero imā gāthāyo abhāsitthāti. 

Pabbhāradāyakattherassāpadānaṃ dasamaṃ. 

Padumakesaravaggo ekatiṃsatimo. 

Tassuddānaṃ – 

Kesaraṃ gandhamannañca, dhammasaññī phalena ca; 

Pasādārāmadāyī ca, lepako buddhasaññako; 

Pabbhārado ca gāthāyo, ekapaññāsa kittitā. 

32. Ārakkhadāyakavaggo 

1. Ārakkhadāyakattheraapadānaṃ 

1 . 

‘‘Dhammadassissa munino, vati kārāpitā mayā; 

Ārakkho ca mayā dinno, dvipadindassa tādino. 

2 . 

‘‘Aṭṭhārase kappasate, yaṃ kammamakariṃ tadā; 

Tena kammavisesena, patto me āsavakkhayo. 

3 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ārakkhadāyako thero imā gāthāyo abhāsitthāti. 

Ārakkhadāyakattherassāpadānaṃ paṭhamaṃ. 

2. Bhojanadāyakattheraapadānaṃ 

4 . 

‘‘Sujāto sālalaṭṭhīva, sobhañjanamivuggato; 

Indalaṭṭhirivākāse, virocati sadā jino. 

5 . 

‘‘Tassa devātidevassa, vessabhussa mahesino; 

Adāsi bhojanamahaṃ, vippasannena cetasā. 

6 . 

‘‘Taṃ me buddho anumodi, sayambhū aparājito; 

Bhave nibbattamānamhi, phalaṃ nibbattatū tava. 

7 . 

‘‘Ekattiṃse ito kappe, yaṃ dānamadadiṃ tadā; 

Duggatiṃ nābhijānāmi, bhojanassa idaṃ phalaṃ. 

8 . 

‘‘Pañcavīse ito kappe, eko āsiṃ amittako; 

Sattaratanasampanno, cakkavattī mahabbalo. 

9 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhojanadāyako thero imā gāthāyo abhāsitthāti. 

Bhojanadāyakattherassāpadānaṃ dutiyaṃ. 

3. Gatasaññakattheraapadānaṃ 

10 . 

‘‘Ākāseva padaṃ natthi, ambare anilañjase; 

Siddhatthaṃ jinamaddakkhiṃ, gacchantaṃ tidivaṅgaṇe . 

11 . 

‘‘Anileneritaṃ disvā, sammāsambuddhacīvaraṃ; 

Vitti mamāhu tāvade , disvāna gamanaṃ muniṃ . 

12 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gatasaññako thero imā gāthāyo abhāsitthāti. 

Gatasaññakattherassāpadānaṃ tatiyaṃ. 

4. Sattapadumiyattheraapadānaṃ 

14 . 

‘‘Nadīkūle vasāmahaṃ, nesādo nāma brāhmaṇo; 

Satapattehi pupphehi, sammajjitvāna assamaṃ. 

15 . 

‘‘Suvaṇṇavaṇṇaṃ sambuddhaṃ, siddhatthaṃ lokanāyakaṃ; 

Disvā nabhena gacchantaṃ, hāso me udapajjatha. 

16 . 

‘‘Paccuggantvāna sambuddhaṃ, lokajeṭṭhaṃ narāsabhaṃ; 

Assamaṃ atināmetvā, jalajaggehi okiriṃ. 

17 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

18 . 

‘‘Ito te sattame kappe, caturo pādapāvarā; 

Sattaratanasampannā, cakkavattī mahabbalā. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattapadumiyo thero imā gāthāyo abhāsitthāti. 

Sattapadumiyattherassāpadānaṃ catutthaṃ. 

5. Pupphāsanadāyakattheraapadānaṃ 

20 . 

‘‘Suvaṇṇavaṇṇaṃ sambuddhaṃ, pītaraṃsiṃva bhāṇumaṃ; 

Avidūrena gacchantaṃ, siddhatthaṃ aparājitaṃ. 

21 . 

‘‘Tassa paccuggamitvāna, pavesetvāna assamaṃ; 

Pupphāsanaṃ mayā dinnaṃ, vippasannena cetasā. 

22 . 

‘‘Añjaliṃ paggahetvāna, vedajāto tadā ahaṃ; 

Buddhe cittaṃ pasādetvā, taṃ kammaṃ pariṇāmayiṃ. 

23 . 

‘‘Yaṃ me atthi kataṃ puññaṃ, sayambhumhaparājite; 

Sabbena tena kusalena, vimalo homi sāsane. 

24 . 

‘‘Catunnavutito kappe, pupphāsanamadaṃ tadā; 

Duggatiṃ nābhijānāmi, pupphāsanassidaṃ phalaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphāsanadāyako thero imā gāthāyo abhāsitthāti. 

Pupphāsanadāyakattherassāpadānaṃ pañcamaṃ. 

6. Āsanasanthavikattheraapadānaṃ 

26 . 

‘‘Cetiyaṃ uttamaṃ nāma, sikhino lokabandhuno; 

Araññe irīṇe vane, andhāhiṇḍāmahaṃ tadā. 

27 . 

‘‘Pavanā nikkhamantena, diṭṭhaṃ sīhāsanaṃ mayā; 

Ekaṃsaṃ añjaliṃ katvā, santhaviṃ lokanāyakaṃ. 

28 . 

‘‘Divasabhāgaṃ thavitvāna, buddhaṃ lokagganāyakaṃ; 

Haṭṭho haṭṭhena cittena, imaṃ vācaṃ udīrayiṃ. 

29 . 

‘‘‘Namo te purisājañña, namo te purisuttama; 

Sabbaññūsi mahāvīra, lokajeṭṭha narāsabha’. 

30 . 

‘‘Abhitthavitvā sikhinaṃ, nimittakaraṇenahaṃ; 

Āsanaṃ abhivādetvā, pakkāmiṃ uttarāmukho. 

31 . 

‘‘Ekattiṃse ito kappe, yaṃ thaviṃ vadataṃ varaṃ; 

Duggatiṃ nābhijānāmi, thomanāya idaṃ phalaṃ. 

32 . 

‘‘Sattavīse ito kappe, atulā satta āsu te; 

Sattaratanasampannā, cakkavattī mahabbalā. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā āsanasanthaviko thero imā gāthāyo abhāsitthāti. 

Āsanasanthavikattherassāpadānaṃ chaṭṭhaṃ. 

7. Saddasaññakattheraapadānaṃ 

34 . 

‘‘Sudassano mahāvīro, deseti amataṃ padaṃ; 

Parivuto sāvakehi, vasati gharamuttame. 

35 . 

‘‘Tāya vācāya madhurāya, saṅgaṇhāti mahājanaṃ; 

Ghoso ca vipulo āsi, āsīso devamānuse. 

36 . 

‘‘Nigghosasaddaṃ sutvāna, siddhatthassa mahesino; 

Sadde cittaṃ pasādetvā, avandiṃ lokanāyakaṃ. 

37 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saddasaññako thero imā gāthāyo abhāsitthāti. 

Saddasaññakattherassāpadānaṃ sattamaṃ. 

8. Tiraṃsiyattheraapadānaṃ 

39 . 

‘‘Kesariṃ abhijātaṃva, aggikkhandhaṃva pabbate; 

Obhāsentaṃ disā sabbā , siddhatthaṃ pabbatantare. 

40 . 

‘‘Sūriyassa ca ālokaṃ, candālokaṃ tatheva ca; 

Buddhālokañca disvāna, vitti me udapajjatha. 

41 . 

‘‘Tayo āloke disvāna, sambuddhaṃ sāvakuttamaṃ; 

Ekaṃsaṃ ajinaṃ katvā, santhaviṃ lokanāyakaṃ. 

42 . 

‘‘Tayo hi ālokakarā, loke lokatamonudā; 

Cando ca sūriyo cāpi, buddho ca lokanāyako. 

43 . 

‘‘Opammaṃ upadassetvā, kittito me mahāmuni; 

Buddhassa vaṇṇaṃ kittetvā, kappaṃ saggamhi modahaṃ. 

44 . 

‘‘Catunnavutito kappe, yaṃ buddhamabhikittayiṃ; 

Duggatiṃ nābhijānāmi, kittanāya idaṃ phalaṃ. 

45 . 

‘‘Ekasaṭṭhimhito kappe, eko ñāṇadharo ahu; 

Sattaratanasampanno, cakkavattī mahabbalo. 

46 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiraṃsiyo thero imā gāthāyo abhāsitthāti. 

Tiraṃsiyattherassāpadānaṃ aṭṭhamaṃ. 

9. Kandalipupphiyattheraapadānaṃ 

47 . 

‘‘Sindhuyā nadiyā tīre, ahosiṃ kassako tadā; 

Parakammāyane yutto, parabhattaṃ apassito. 

48 . 

‘‘Sindhuṃ anucarantohaṃ, siddhatthaṃ jinamaddasaṃ; 

Samādhinā nisinnaṃva, satapattaṃva pupphitaṃ. 

49 . 

‘‘Satta kandalipupphāni, vaṇṭe chetvānahaṃ tadā; 

Matthake abhiropesiṃ, buddhassādiccabandhuno. 

50 . 

‘‘Suvaṇṇavaṇṇaṃ sambuddhaṃ, anukūle samāhitaṃ; 

Tidhāpabhinnamātaṅgaṃ, kuñjaraṃva durāsadaṃ. 

51 . 

‘‘Tamahaṃ upagantvāna, nipakaṃ bhāvitindriyaṃ; 

Añjaliṃ paggahetvāna, avandiṃ satthuno ahaṃ. 

52 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

53 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kandalipupphiyo thero imā gāthāyo abhāsitthāti. 

Kandalipupphiyattherassāpadānaṃ navamaṃ. 

10. Kumudamāliyattheraapadānaṃ 

54 . 

‘‘Usabhaṃ pavaraṃ vīraṃ, mahesiṃ vijitāvinaṃ; 

Vipassinaṃ mahāvīraṃ, abhijātaṃva kesariṃ. 

55 . 

‘‘Rathiyaṃ paṭipajjantaṃ, āhutīnaṃ paṭiggahaṃ; 

Gahetvā kumudaṃ mālaṃ, buddhaseṭṭhaṃ samokiriṃ. 

56 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

57 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kumudamāliyo thero imā gāthāyo abhāsitthāti. 

Kumudamāliyattherassāpadānaṃ dasamaṃ. 

Ārakkhadāyakavaggo bāttiṃsatimo . 

Tassuddānaṃ – 

Ārakkhado bhojanado, gatasaññī padumiyo; 

Pupphāsanī santhaviko, saddasaññī tiraṃsiyo; 

Kandaliko kumudī ca, sattapaññāsa gāthakāti. 

33. Umāpupphiyavaggo 

1. Umāpupphiyattheraapadānaṃ 

1 . 

‘‘Samāhitaṃ samāpannaṃ, siddhatthamaparājitaṃ; 

Samādhinā upaviṭṭhaṃ, addasāhaṃ naruttamaṃ. 

2 . 

‘‘Umāpupphaṃ gahetvāna, buddhassa abhiropayiṃ; 

Sabbapupphā ekasīsā, uddhaṃvaṇṭā adhomukhā. 

3 . 

‘‘Sucittā viya tiṭṭhante, ākāse pupphasantharā; 

Tena cittappasādena, tusitaṃ upapajjahaṃ. 

4 . 

‘‘Catunnavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

5 . 

‘‘Pañcapaññāsito kappe, eko āsiṃ mahīpati; 

Samantachadano nāma, cakkavattī mahabbalo. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ. 

Itthaṃ sudaṃ āyasmā umāpupphiyo thero imā gāthāyo abhāsitthāti. 

Umāpupphiyattherassāpadānaṃ paṭhamaṃ. 

2. Pulinapūjakattheraapadānaṃ 

7 . 

‘‘Kakudhaṃ vilasantaṃva, nisabhājāniyaṃ yathā; 

Osadhiṃva virocantaṃ, obhāsantaṃ narāsabhaṃ. 

8 . 

‘‘Añjaliṃ paggahetvāna, avandiṃ satthuno ahaṃ; 

Satthāraṃ parivaṇṇesiṃ, sakakammena tosayiṃ . 

9 . 

‘‘Susuddhaṃ pulinaṃ gayha, gatamagge samokiriṃ; 

Ucchaṅgena gahetvāna, vipassissa mahesino. 

10 . 

‘‘Tato upaḍḍhapulinaṃ, vippasannena cetasā; 

Divāvihāre osiñciṃ, dvipadindassa tādino. 

11 . 

‘‘Ekanavutito kappe, pulinaṃ yamasiñcahaṃ; 

Duggatiṃ nābhijānāmi, pulinassa idaṃ phalaṃ. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pulinapūjako thero imā gāthāyo abhāsitthāti. 

Pulinapūjakattherassāpadānaṃ dutiyaṃ. 

3. Hāsajanakattheraapadānaṃ 

13 . 

‘‘Dumagge paṃsukūlakaṃ , laggaṃ disvāna satthuno; 

Añjaliṃ paggahetvāna, bhiyyo uccāritaṃ mayā. 

14 . 

‘‘Dūrato pana disvāna , hāso me udapajjatha; 

Añjaliṃ paggahetvāna, bhiyyo cittaṃ pasādayiṃ. 

15 . 

‘‘Ekanavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā hāsajanako thero imā gāthāyo abhāsitthāti. 

Hāsajanakattherassāpadānaṃ tatiyaṃ. 

4. Yaññasāmikattheraapadānaṃ 

17 . 

‘‘Jātiyā sattavassohaṃ, ahosiṃ mantapāragū; 

Kulavattaṃ adhāresiṃ, yañño ussāhito mayā. 

18 . 

‘‘Cullāsītisahassāni , pasū haññanti me tadā; 

Sārathambhupanītāni , yaññatthāya upaṭṭhitā. 

19 . 

‘‘Ukkāmukhapahaṭṭhova , khadiraṅgārasannibho; 

Udayantova sūriyo, puṇṇamāyeva candimā. 

20 . 

‘‘Siddhattho sabbasiddhattho, tilokamahito hito; 

Upagantvāna sambuddho, idaṃ vacanamabravi. 

21 . 

‘‘‘Ahiṃsā sabbapāṇīnaṃ, kumāra mama ruccati; 

Theyyā ca aticārā ca, majjapānā ca ārati. 

22 . 

‘‘‘Rati ca samacariyāya, bāhusaccaṃ kataññutā; 

Diṭṭhe dhamme parattha ca, dhammā ete pasaṃsiyā. 

23 . 

‘‘‘Ete dhamme bhāvayitvā, sabbasattahite rato ; 

Buddhe cittaṃ pasādetvā, bhāvehi maggamuttamaṃ’. 

24 . 

‘‘Idaṃ vatvāna sabbaññū, lokajeṭṭho narāsabho; 

Mamevaṃ anusāsitvā, vehāsaṃ uggato gato. 

25 . 

‘‘Pubbe cittaṃ visodhetvā, pacchā cittaṃ pasādayiṃ; 

Tena cittappasādena, tusitaṃ upapajjahaṃ. 

26 . 

‘‘Catunnavutito kappe, yadā cittaṃ pasādayiṃ; 

Duggatiṃ nābhijānāmi, buddhasaññāyidaṃ phalaṃ. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā yaññasāmiko thero imā gāthāyo abhāsitthāti. 

Yaññasāmikattherassāpadānaṃ catutthaṃ. 

5. Nimittasaññakattheraapadānaṃ 

28 . 

‘‘Candabhāgānadītīre , vasāmi assame ahaṃ; 

Suvaṇṇamigamaddakkhiṃ, carantaṃ vipine ahaṃ. 

29 . 

‘‘Mige cittaṃ pasādetvā, lokajeṭṭhaṃ anussariṃ; 

Tena cittappasādena, aññe buddhe anussariṃ. 

30 . 

‘‘Abbhatītā ca ye buddhā, vattamānā anāgatā; 

Evamevaṃ virocanti, migarājāva te tayo. 

31 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

32 . 

‘‘Sattavīse ito kappe, eko āsiṃ mahīpati; 

Araññasattho nāmena, cakkavattī mahabbalo. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nimittasaññako thero imā gāthāyo abhāsitthāti. 

Nimittasaññakattherassāpadānaṃ pañcamaṃ. 

6. Annasaṃsāvakattheraapadānaṃ 

34 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Kañcanagghiyasaṅkāsaṃ, bāttiṃsavaralakkhaṇaṃ. 

35 . 

‘‘Siddhatthaṃ sabbasiddhatthaṃ, anejaṃ aparājitaṃ; 

Sambuddhaṃ atināmetvā, bhojayiṃ taṃ mahāmuniṃ. 

36 . 

‘‘Muni kāruṇiko loke, obhāsayi mamaṃ tadā; 

Buddhe cittaṃ pasādetvā, kappaṃ saggamhi modahaṃ. 

37 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, bhikkhādānassidaṃ phalaṃ. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā annasaṃsāvako thero imā gāthāyo abhāsitthāti; 

Annasaṃsāvakattherassāpadānaṃ chaṭṭhaṃ. 

7. Nigguṇḍipupphiyattheraapadānaṃ 

39 . 

‘‘Yadā devo devakāyā, cavate āyusaṅkhayā; 

Tayo saddā niccharanti, devānaṃ anumodataṃ. 

40 . 

‘‘‘Ito bho sugatiṃ gaccha, manussānaṃ sahabyataṃ; 

Manussabhūto saddhamme, labha saddhaṃ anuttaraṃ. 

41 . 

‘‘‘Sā te saddhā niviṭṭhāssa, mūlajātā patiṭṭhitā; 

Yāvajīvaṃ asaṃhīrā, saddhamme suppavedite. 

42 . 

‘‘‘Kāyena kusalaṃ katvā, vācāya kusalaṃ bahuṃ; 

Manasā kusalaṃ katvā, abyāpajjaṃ nirūpadhiṃ. 

43 . 

‘‘‘Tato opadhikaṃ puññaṃ, katvā dānena taṃ bahuṃ; 

Aññepi macce saddhamme, brahmacariye nivesaya’. 

44 . 

‘‘Imāya anukampāya, devādevaṃ yadā vidū; 

Cavantaṃ anumodanti, ehi deva punappunaṃ . 

45 . 

‘‘Saṃvego me tadā āsi, devasaṅghe samāgate; 

Kaṃsu nāma ahaṃ yoniṃ, gamissāmi ito cuto. 

46 . 

‘‘Mama saṃvegamaññāya, samaṇo bhāvitindriyo; 

Mamuddharitukāmo so, āgacchi mama santikaṃ. 

47 . 

‘‘Sumano nāma nāmena, padumuttarasāvako; 

Atthadhammānusāsitvā, saṃvejesi mamaṃ tadā. 

Dvādasamaṃ bhāṇavāraṃ. 

48 . 

‘‘Tassāhaṃ vacanaṃ sutvā, buddhe cittaṃ pasādayiṃ; 

Taṃ dhīraṃ abhivādetvā, tattha kālaṃkato ahaṃ. 

49 . 

‘‘Upapajjiṃ sa tattheva, sukkamūlena codito; 

Vasanto mātukucchimhi, puna dhāreti mātuyā. 

50 . 

‘‘Tamhā kāyā cavitvāna, tidase upapajjahaṃ; 

Etthantare na passāmi, domanassamahaṃ tadā. 

51 . 

‘‘Tāvatiṃsā cavitvāna, mātukucchiṃ samokkamiṃ; 

Nikkhamitvāna kucchimhā, kaṇhasukkaṃ ajānahaṃ. 

52 . 

‘‘Jātiyā sattavassova , ārāmaṃ pāvisiṃ ahaṃ; 

Gotamassa bhagavato, sakyaputtassa tādino. 

53 . 

‘‘Vitthārike pāvacane, bāhujaññamhi sāsane; 

Addasaṃ sāsanakare, bhikkhavo tattha satthuno. 

54 . 

‘‘Sāvatthi nāma nagaraṃ, rājā tatthāsi kosalo; 

Rathena nāgayuttena, upesi bodhimuttamaṃ. 

55 . 

‘‘Tassāhaṃ nāgaṃ disvāna, pubbakammaṃ anussariṃ; 

Añjaliṃ paggahetvāna, samayaṃ agamāsahaṃ. 

56 . 

‘‘Jātiyā sattavassova, pabbajiṃ anagāriyaṃ; 

Yo so buddhaṃ upaṭṭhāsi, ānando nāma sāvako. 

57 . 

‘‘Gatimā dhitimā ceva, satimā ca bahussuto; 

Rañño cittaṃ pasādento, niyyādesi mahājuti. 

58 . 

‘‘Tassāhaṃ dhammaṃ sutvāna, pubbakammaṃ anussariṃ; 

Tattheva ṭhitako santo, arahattamapāpuṇiṃ. 

59 . 

‘‘Ekaṃsaṃ cīvaraṃ katvā, sire katvāna añjaliṃ; 

Sambuddhaṃ abhivādetvā, imaṃ vācaṃ udīrayiṃ. 

60 . 

‘‘‘Padumuttarabuddhassa, dvipadindassa satthuno; 

Nigguṇḍipupphaṃ paggayha, sīhāsane ṭhapesahaṃ. 

61 . 

‘‘‘Tena kammena dvipadinda, lokajeṭṭha narāsabha; 

Pattomhi acalaṃ ṭhānaṃ, hitvā jayaparājayaṃ’. 

62 . 

‘‘Pañcavīsasahassamhi , kappānaṃ manujādhipā; 

Abbudanirabbudāni, aṭṭhaṭṭhāsiṃsu khattiyā. 

63 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nigguṇḍipupphiyo thero imā gāthāyo abhāsitthāti. 

Nigguṇḍipupphiyattherassāpadānaṃ sattamaṃ. 

8. Sumanāveḷiyattheraapadānaṃ 

64 . 

‘‘Vessabhussa bhagavato, lokajeṭṭhassa tādino; 

Sabbe janā samāgamma, mahāpūjaṃ karonti te. 

65 . 

‘‘Sudhāya piṇḍaṃ katvāna, āveḷaṃ sumanāyahaṃ; 

Sīhāsanassa purato, abhiropesahaṃ tadā. 

66 . 

‘‘Sabbe janā samāgamma, pekkhanti pupphamuttamaṃ; 

Kenidaṃ pūjitaṃ pupphaṃ, buddhaseṭṭhassa tādino. 

67 . 

‘‘Tena cittappasādena, nimmānaṃ upapajjahaṃ; 

Anubhomi sakaṃ kammaṃ, pubbe sukatamattano. 

68 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbesānaṃ piyo homi, pupphapūjāyidaṃ phalaṃ. 

69 . 

‘‘Nābhijānāmi kāyena, vācāya uda cetasā; 

Saṃyatānaṃ tapassīnaṃ, kataṃ akkositaṃ mayā. 

70 . 

‘‘Tena sucaritenāhaṃ, cittassa paṇidhīhi ca; 

Sabbesaṃ pūjito homi, anakkosassidaṃ phalaṃ. 

71 . 

‘‘Ito ekādase kappe, sahassārosi khattiyo; 

Sattaratanasampanno, cakkavattī mahabbalo. 

72 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumanāveḷiyo thero imā gāthāyo abhāsitthāti. 

Sumanāveḷiyattherassāpadānaṃ aṭṭhamaṃ. 

9. Pupphacchattiyattheraapadānaṃ 

73 . 

‘‘Siddhatthassa bhagavato, lokajeṭṭhassa tādino; 

Saccaṃ pakāsayantassa, nibbāpentassa pāṇino. 

74 . 

‘‘Jalajaṃ āharitvāna, satapattaṃ manoramaṃ; 

Pupphassa chattaṃ katvāna, buddhassa abhiropayiṃ. 

75 . 

‘‘Siddhattho ca lokavidū, āhutīnaṃ paṭiggaho; 

Bhikkhusaṅghe ṭhito satthā, imaṃ gāthaṃ abhāsatha. 

76 . 

‘‘‘Yo me cittaṃ pasādetvā, pupphacchattaṃ adhārayiṃ; 

Tena cittappasādena, duggatiṃ so na gacchati’. 

77 . 

‘‘Idaṃ vatvāna sambuddho, siddhattho lokanāyako; 

Uyyojetvāna parisaṃ, vehāsaṃ nabhamuggami. 

78 . 

‘‘Vuṭṭhite naradevamhi, setacchattampi vuṭṭhahi; 

Purato buddhaseṭṭhassa, gacchati chattamuttamaṃ. 

79 . 

‘‘Catunnavutito kappe, yaṃ chattaṃ abhiropayiṃ; 

Duggatiṃ nābhijānāmi, pupphacchattassidaṃ phalaṃ. 

80 . 

‘‘Catusattatikappamhi, aṭṭha jalasikhā ahū; 

Sattaratanasampannā, cakkavattī mahabbalā. 

81 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pupphacchattiyo thero imā gāthāyo abhāsitthāti. 

Pupphacchattiyattherassāpadānaṃ navamaṃ. 

10. Saparivārachattadāyakattheraapadānaṃ 

82 . 

‘‘Padumuttaro lokavidū, āhutīnaṃ paṭiggaho; 

Ākāse jalavuṭṭhīva vassate dhammavuṭṭhiyā. 

83 . 

‘‘Tamaddasāsiṃ sambuddhaṃ, desentaṃ amataṃ padaṃ; 

Sakaṃ cittaṃ pasādetvā, agamāsiṃ sakaṃ gharaṃ. 

84 . 

‘‘Chattaṃ alaṅkataṃ gayha, upagacchiṃ naruttamaṃ; 

Haṭṭho haṭṭhena cittena, ākāse ukkhipiṃ ahaṃ. 

85 . 

‘‘Susaṅgahitayānaṃva , dantova sāvakuttamo; 

Upagantvāna sambuddhaṃ, matthake sampatiṭṭhahi. 

86 . 

‘‘Anukampako kāruṇiko, buddho lokagganāyako; 

Bhikkhusaṅghe nisīditvā, imā gāthā abhāsatha. 

87 . 

‘‘‘Yena chattamidaṃ dinnaṃ, alaṅkataṃ manoramaṃ; 

Tena cittappasādena, duggatiṃ so na gacchati. 

88 . 

‘‘‘Sattakkhattuñca devesu, devarajjaṃ karissati; 

Bāttiṃsakkhattuñca rājā, cakkavattī bhavissati. 

89 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

90 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo’. 

91 . 

‘‘Buddhassa giramaññāya, vācāsabhimudīritaṃ; 

Pasannacitto sumano, bhiyyo hāsaṃ janesahaṃ. 

92 . 

‘‘Jahitvā mānusaṃ yoniṃ, dibbaṃ yoniṃ majjhagaṃ; 

Vimānamuttamaṃ mayhaṃ, abbhuggataṃ manoramaṃ. 

93 . 

‘‘Vimānā nikkhamantassa, setacchattaṃ dharīyati; 

Tadā saññaṃ paṭilabhiṃ, pubbakammassidaṃ phalaṃ. 

94 . 

‘‘Devalokā cavitvāna, manussattañca āgamiṃ; 

Chattiṃsakkhattuṃ cakkavattī, sattakappasatamhito. 

95 . 

‘‘Tamhā kāyā cavitvāna, āgacchiṃ tidasaṃ puraṃ; 

Saṃsaritvānupubbena, mānusaṃ punarāgamiṃ. 

96 . 

‘‘Okkantaṃ mātukucchiṃ maṃ, settacchattaṃ adhārayuṃ; 

Jātiyā sattavassohaṃ, pabbajiṃ anagāriyaṃ. 

97 . 

‘‘Sunando nāma nāmena, brāhmaṇo mantapāragū; 

Phalikaṃ chattamādāya, sāvakaggassa so tadā. 

98 . 

‘‘Anumodi mahāvīro, sāriputto mahākathī; 

Sutvānumodanaṃ tassa, pubbakammamanussariṃ. 

99 . 

‘‘Añjaliṃ paggahetvāna, sakaṃ cittaṃ pasādayiṃ; 

Saritvā purimaṃ kammaṃ, arahattamapāpuṇiṃ. 

100 . 

‘‘Uṭṭhāya āsanā tamhā, sire katvāna añjaliṃ; 

Sambuddhaṃ abhivādetvā, imaṃ vācaṃ udīriyiṃ. 

101 . 

‘‘Satasahassito kappe, buddho loke anuttaro; 

Padumuttaro lokavidū, āhutīnaṃ paṭiggaho. 

102 . 

‘‘Tassa chattaṃ mayā dinnaṃ, vicittaṃ samalaṅkataṃ; 

Ubho hatthehi paggaṇhi, sayambhū aggapuggalo. 

103 . 

‘‘Aho buddho aho dhammo, aho no satthusampadā; 

Ekacchattassa dānena, duggatiṃ nupapajjahaṃ. 

104 . 

‘‘Kilesā jhāpitā mayhaṃ, bhavā sabbe samūhatā; 

Sabbāsave pariññāya, viharāmi anāsavo. 

105 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saparivārachattadāyako thero imā gāthāyo abhāsitthāti. 

Saparivārachattadāyakattherassāpadānaṃ dasamaṃ. 

Umāpupphiyavaggo tettiṃsatimo. 

Tassuddānaṃ – 

Umāpupphañca pulinaṃ, hāso yañño nimittako; 

Saṃsāvako nigguṇḍī ca, sumanaṃ pupphachattako; 

Saparivārachatto ca, gāthā sattasatuttarāti. 

34. Gandhodakavaggo 

1. Gandhadhūpiyattheraapadānaṃ 

1 . 

‘‘Siddhatthassa bhagavato, gandhadhūpaṃ adāsahaṃ; 

Sumanehi paṭicchannaṃ, buddhānucchavikañca taṃ. 

2 . 

‘‘Kañcanagghiyasaṅkāsaṃ, buddhaṃ lokagganāyakaṃ; 

Indīvaraṃva jalitaṃ, ādittaṃva hutāsanaṃ. 

3 . 

‘‘Byagghusabhaṃva pavaraṃ, abhijātaṃva kesariṃ; 

Nisinnaṃ samaṇānaggaṃ, bhikkhusaṅghapurakkhataṃ. 

4 . 

‘‘Disvā cittaṃ pasādetvā, paggahetvāna añjaliṃ; 

Vanditvā satthuno pāde, pakkāmiṃ uttarāmukho. 

5 . 

‘‘Catunnavutito kappe, yaṃ gandhamadadiṃ tadā; 

Duggatiṃ nābhijānāmi, gandhapūjāyidaṃ phalaṃ. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā gandhadhūpiyo thero imā gāthāyo abhāsitthāti. 

Gandhadhūpiyattherassāpadānaṃ paṭhamaṃ. 

2. Udakapūjakattheraapadānaṃ 

7 . 

‘‘Suvaṇṇavaṇṇaṃ sambuddhaṃ, gacchantaṃ anilañjase; 

Ghatāsanaṃva jalitaṃ, ādittaṃva hutāsanaṃ. 

8 . 

‘‘Pāṇinā udakaṃ gayha, ākāse ukkhipiṃ ahaṃ; 

Sampaṭicchi mahāvīro, buddho kāruṇiko isi. 

9 . 

‘‘Antalikkhe ṭhito satthā, padumuttaranāmako; 

Mama saṅkappamaññāya, imaṃ gāthamabhāsatha. 

10 . 

‘‘‘Iminā dakadānena, pītiuppādanena ca; 

Kappasatasahassampi, duggatiṃ nupapajjasi’. 

11 . 

‘‘Tena kammena dvipadinda, lokajeṭṭha narāsabha; 

Pattomhi acalaṃ ṭhānaṃ, hitvā jayaparājayaṃ. 

12 . 

‘‘Sahassarājanāmena, tayo ca cakkavattino; 

Pañcasaṭṭhikappasate, cāturantā janādhipā. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udakapūjako thero imā gāthāyo abhāsitthāti. 

Udakapūjakattherassāpadānaṃ dutiyaṃ. 

3. Punnāgapupphiyattheraapadānaṃ 

14 . 

‘‘Kānanaṃ vanamogayha, vasāmi luddako ahaṃ; 

Punnāgaṃ pupphitaṃ disvā, buddhaseṭṭhaṃ anussariṃ. 

15 . 

‘‘Taṃ pupphaṃ ocinitvāna, sugandhaṃ gandhitaṃ subhaṃ; 

Thūpaṃ katvāna puline, buddhassa abhiropayiṃ. 

16 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

17 . 

‘‘Ekamhi navute kappe, eko āsiṃ tamonudo; 

Sattaratanasampanno, cakkavattī mahabbalo. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā punnāgapupphiyo thero imā gāthāyo abhāsitthāti. 

Punnāgapupphiyattherassāpadānaṃ tatiyaṃ. 

4. Ekadussadāyakattheraapadānaṃ 

19 . 

‘‘Nagare haṃsavatiyā, ahosiṃ tiṇahārako; 

Tiṇahārena jīvāmi, tena posemi dārake. 

20 . 

‘‘Padumuttaro nāma jino, sabbadhammāna pāragū; 

Tamandhakāraṃ nāsetvā, uppajji lokanāyako. 

21 . 

‘‘Sake ghare nisīditvā, evaṃ cintesahaṃ tadā; 

‘Buddho loke samuppanno, deyyadhammo ca natthi me. 

22 . 

‘‘‘Idaṃ me sāṭakaṃ ekaṃ, natthi me koci dāyako; 

Dukkho nirayasamphasso, ropayissāmi dakkhiṇaṃ’. 

23 . 

‘‘Evāhaṃ cintayitvāna, sakaṃ cittaṃ pasādayiṃ; 

Ekaṃ dussaṃ gahetvāna, buddhaseṭṭhassadāsahaṃ. 

24 . 

‘‘Ekaṃ dussaṃ daditvāna, ukkuṭṭhiṃ sampavattayiṃ; 

Yadi buddho tuvaṃ vīra, tārehi maṃ mahāmuni. 

25 . 

‘‘Padumuttaro lokavidū, āhutīnaṃ paṭiggaho; 

Mama dānaṃ pakittento, akā me anumodanaṃ. 

26 . 

‘‘‘Iminā ekadussena, cetanāpaṇidhīhi ca; 

Kappasatasahassāni, vinipātaṃ na gacchati. 

27 . 

‘‘‘Chattiṃsakkhattuṃ devindo, devarajjaṃ karissati; 

Tettiṃsakkhattuṃ rājā ca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

28 . 

‘‘‘Devaloke manusse vā, saṃsaranto tuvaṃ bhave; 

Rūpavā guṇasampanno, anavakkantadehavā; 

Akkhobhaṃ amitaṃ dussaṃ, labhissasi yadicchakaṃ’. 

29 . 

‘‘Idaṃ vatvāna sambuddho, jalajuttamanāmako; 

Nabhaṃ abbhuggamī dhīro, haṃsarājāva ambare. 

30 . 

‘‘Yaṃ yaṃ yonupapajjāmi, devattaṃ atha mānusaṃ; 

Bhoge me ūnatā natthi, ekadussassidaṃ phalaṃ. 

31 . 

‘‘Paduddhāre paduddhāre, dussaṃ nibbattate mamaṃ; 

Heṭṭhā dussamhi tiṭṭhāmi, upari chadanaṃ mama. 

32 . 

‘‘Cakkavāḷamupādāya, sakānanaṃ sapabbataṃ; 

Icchamāno cahaṃ ajja, dussehi chādayeyyahaṃ. 

33 . 

‘‘Teneva ekadussena, saṃsaranto bhavābhave; 

Suvaṇṇavaṇṇo hutvāna, saṃsarāmi bhavābhave. 

34 . 

‘‘Vipākaṃ ekadussassa, najjhagaṃ katthacikkhayaṃ; 

Ayaṃ me antimā jāti, vipaccati idhāpi me. 

35 . 

‘‘Satasahassito kappe, yaṃ dussamadadiṃ tadā; 

Duggatiṃ nābhijānāmi, ekadussassidaṃ phalaṃ. 

36 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekadussadāyako thero imā gāthāyo abhāsitthāti. 

Ekadussadāyakattherassāpadānaṃ catutthaṃ. 

5. Phusitakampiyattheraapadānaṃ 

38 . 

‘‘Vipassī nāma 

Sambuddho, lokajeṭṭho narāsabho. 

Khīṇāsavehi sahito, saṅghārāme vasī tadā. 

39 . 

‘‘Ārāmadvārā nikkhamma, vipassī lokanāyako; 

Saha satasahassehi, aṭṭha khīṇāsavehi so. 

40 . 

‘‘Ajinena nivatthohaṃ, vākacīradharopi ca; 

Kusumodakamādāya , sambuddhaṃ upasaṅkamiṃ. 

41 . 

‘‘Sakaṃ cittaṃ pasādetvā, vedajāto katañjalī; 

Kusumodakamādāya, buddhamabbhukkiriṃ ahaṃ. 

42 . 

‘‘Tena kammena sambuddho, jalajuttamanāmako ; 

Mama kammaṃ pakittetvā, agamā yena patthitaṃ. 

43 . 

‘‘Phusitā pañcasahassā, yehi pūjesahaṃ jinaṃ; 

Aḍḍhateyyasahassehi, devarajjaṃ akārayiṃ. 

44 . 

‘‘Aḍḍhateyyasahassehi, cakkavattī ahosahaṃ; 

Avasesena kammena, arahattamapāpuṇiṃ. 

45 . 

‘‘Devarājā yadā homi , manujādhipatī yadā ; 

Tameva nāmadheyyaṃ me, phusito nāma homahaṃ. 

46 . 

‘‘Devabhūtassa santassa, athāpi mānusassa vā; 

Samantā byāmato mayhaṃ, phusitaṃva pavassati. 

47 . 

‘‘Bhavā ugghāṭitā mayhaṃ, kilesā jhāpitā mama; 

Sabbāsavaparikkhīṇo, phusitassa idaṃ phalaṃ. 

48 . 

‘‘Candanasseva me kāyā, tathā gandho pavāyati; 

Sarīrato mama gandho, aḍḍhakose pavāyati. 

49 . 

‘‘Dibbagandhaṃ sampavantaṃ, puññakammasamaṅginaṃ; 

Gandhaṃ ghatvāna jānanti, phusito āgato idha. 

50 . 

‘‘Sākhāpalāsakaṭṭhāni , tiṇānipi ca sabbaso; 

Mama saṅkappamaññāya, gandho sampajjate khaṇe. 

51 . 

‘‘Satasahassito kappe, candanaṃ abhipūjayiṃ; 

Duggatiṃ nābhijānāmi, phusitassa idaṃ phalaṃ. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phusitakampiyo thero imā gāthāyo abhāsitthāti. 

Phusitakampiyattherassāpadānaṃ pañcamaṃ. 

6. Pabhaṅkarattheraapadānaṃ 

53 . 

‘‘Padumuttarabhagavato, lokajeṭṭhassa tādino; 

Vipine cetiyaṃ āsi, vāḷamigasamākule. 

54 . 

‘‘Na koci visahi gantuṃ, cetiyaṃ abhivandituṃ; 

Tiṇakaṭṭhalatonaddhaṃ, paluggaṃ āsi cetiyaṃ. 

55 . 

‘‘Vanakammiko tadā āsiṃ, pitumātumatenahaṃ ; 

Addasaṃ vipine thūpaṃ, luggaṃ tiṇalatākulaṃ. 

56 . 

‘‘Disvānāhaṃ buddhathūpaṃ, garucittaṃ upaṭṭhahiṃ; 

Buddhaseṭṭhassa thūpoyaṃ, paluggo acchatī vane. 

57 . 

‘‘Nacchannaṃ nappatirūpaṃ, jānantassa guṇāguṇaṃ; 

Buddhathūpaṃ asodhetvā, aññaṃ kammaṃ payojaye. 

58 . 

‘‘Tiṇakaṭṭhañca valliñca, sodhayitvāna cetiye; 

Vanditvā aṭṭha vārāni , paṭikuṭiko agacchahaṃ. 

59 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

60 . 

‘‘Tattha me sukataṃ byamhaṃ, sovaṇṇaṃ sapabhassaraṃ; 

Saṭṭhiyojanamubbiddhaṃ, tiṃsayojanavitthataṃ. 

61 . 

‘‘Tisatāni ca vārāni, devarajjamakārayiṃ; 

Pañcavīsatikkhattuñca, cakkavattī ahosahaṃ. 

62 . 

‘‘Bhavābhave saṃsaranto, mahābhogaṃ labhāmahaṃ; 

Bhoge me ūnatā natthi, sodhanāya idaṃ phalaṃ. 

63 . 

‘‘Sivikā hatthikhandhena, vipine gacchato mama; 

Yaṃ yaṃ disāhaṃ gacchāmi, saraṇaṃ sampate vanaṃ. 

64 . 

‘‘Khāṇuṃ vā kaṇṭakaṃ vāpi, nāhaṃ passāmi cakkhunā; 

Puññakammena saṃyutto, sayamevāpanīyare. 

65 . 

‘‘Kuṭṭhaṃ gaṇḍo kilāso ca, apamāro vitacchikā; 

Daddu kacchu ca me natthi, sodhanāya idaṃ phalaṃ. 

66 . 

‘‘Aññampi me acchariyaṃ, buddhathūpassa sodhane ; 

Nābhijānāmi me kāye, jātaṃ piḷakabindukaṃ. 

67 . 

‘‘Aññampi me acchariyaṃ, buddhathūpamhi sodhite ; 

Duve bhave saṃsarāmi, devatte atha mānuse. 

68 . 

‘‘Aññampi me acchariyaṃ, buddhathūpamhi sodhite; 

Suvaṇṇavaṇṇo sabbattha, sappabhāso bhavāmahaṃ. 

69 . 

‘‘Aññampi me acchariyaṃ, buddhathūpamhi sodhite; 

Amanāpaṃ vivajjati, manāpaṃ upatiṭṭhati. 

70 . 

‘‘Aññampi me acchariyaṃ, buddhathūpamhi sodhite; 

Visuddhaṃ hoti me cittaṃ, ekaggaṃ susamāhitaṃ. 

71 . 

‘‘Aññampi me acchariyaṃ, buddhathūpamhi sodhite; 

Ekāsane nisīditvā, arahattamapāpuṇiṃ. 

72 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, sodhanāya idaṃ phalaṃ. 

73 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pabhaṅkaro thero imā gāthāyo abhāsitthāti. 

Pabhaṅkarattherassāpadānaṃ chaṭṭhaṃ. 

7. Tiṇakuṭidāyakattheraapadānaṃ 

74 . 

‘‘Nagare bandhumatiyā, ahosiṃ parakammiko; 

Parakammāyane yutto, parabhattaṃ apassito. 

75 . 

‘‘Rahogato nisīditvā, evaṃ cintesahaṃ tadā; 

Buddho loke samuppanno, adhikāro ca natthi me. 

76 . 

‘‘Kālo me gatiṃ sodhetuṃ, khaṇo me paṭipādito; 

Dukkho nirayasamphasso, apuññānañhi pāṇinaṃ. 

77 . 

‘‘Evāhaṃ cintayitvāna, kammasāmiṃ upāgamiṃ; 

Ekāhaṃ kammaṃ yācitvā, vipinaṃ pāvisiṃ ahaṃ. 

78 . 

‘‘Tiṇakaṭṭhañca valliñca, āharitvānahaṃ tadā; 

Tidaṇḍake ṭhapetvāna, akaṃ tiṇakuṭiṃ ahaṃ. 

79 . 

‘‘Saṅghassatthāya kuṭikaṃ, niyyādetvāna taṃ ahaṃ; 

Tadaheyeva āgantvā, kammasāmiṃ upāgamiṃ. 

80 . 

‘‘Tena kammena sukatena, tāvatiṃsamagacchahaṃ; 

Tattha me sukataṃ byamhaṃ, kuṭikāya sunimmitaṃ . 

81 . 

‘‘Sahassakaṇḍaṃ satabheṇḍu, dhajālu haritāmayaṃ; 

Satasahassaniyyūhā, byamhe pātubhaviṃsu me. 

82 . 

‘‘Yaṃ yaṃ yonupapajjāmi, devattaṃ atha mānusaṃ; 

Mama saṅkappamaññāya, pāsādo upatiṭṭhati. 

83 . 

‘‘Bhayaṃ vā chambhitattaṃ vā, lomahaṃso na vijjati; 

Tāsaṃ mama na jānāmi, tiṇakuṭikāyidaṃ phalaṃ. 

84 . 

‘‘Sīhabyagghā ca dīpī ca, acchakokataracchakā ; 

Sabbe maṃ parivajjenti, tiṇakuṭikāyidaṃ phalaṃ. 

85 . 

‘‘Sarīsapā ca bhūtā ca, ahī kumbhaṇḍarakkhasā; 

Tepi maṃ parivajjenti, tiṇakuṭikāyidaṃ phalaṃ. 

86 . 

‘‘Na pāpasupinassāpi, sarāmi dassanaṃ mama; 

Upaṭṭhitā sati mayhaṃ, tiṇakuṭikāyidaṃ phalaṃ. 

87 . 

‘‘Tāyeva tiṇakuṭikāya, anubhotvāna sampadā; 

Gotamassa bhagavato, dhammaṃ sacchikariṃ ahaṃ. 

88 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, tiṇakuṭikāyidaṃ phalaṃ. 

89 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇakuṭidāyako thero imā gāthāyo abhāsitthāti. 

Tiṇakuṭidāyakattherassāpadānaṃ sattamaṃ. 

8. Uttareyyadāyakattheraapadānaṃ 

90 . 

‘‘Nagare haṃsavatiyā, ahosiṃ brāhmaṇo tadā; 

Ajjhāyako mantadharo, tiṇṇaṃ vedāna pāragū. 

91 . 

‘‘Purakkhato sasissehi, jātimā ca susikkhito; 

Toyābhisecanatthāya, nagarā nikkhamiṃ tadā. 

92 . 

‘‘Padumuttaro nāma jino, sabbadhammāna pāragū; 

Khīṇāsavasahassehi, pāvisī nagaraṃ jino. 

93 . 

‘‘Sucārurūpaṃ disvāna, āneñjakāritaṃ viya; 

Parivutaṃ arahantehi, disvā cittaṃ pasādayiṃ. 

94 . 

‘‘Sirasmiṃ añjaliṃ katvā, namassitvāna subbataṃ; 

Pasannacitto sumano, uttarīyamadāsahaṃ. 

95 . 

‘‘Ubho hatthehi paggayha, sāṭakaṃ ukkhipiṃ ahaṃ; 

Yāvatā buddhaparisā, tāva chādesi sāṭako. 

96 . 

‘‘Piṇḍacāraṃ carantassa, mahābhikkhugaṇādino; 

Chadaṃ karonto aṭṭhāsi, hāsayanto mamaṃ tadā. 

97 . 

‘‘Gharato nikkhamantassa, sayambhū aggapuggalo; 

Vīthiyaṃva ṭhito satthā, akā me anumodanaṃ. 

98 . 

‘‘Pasannacitto sumano, yo me adāsi sāṭakaṃ; 

Tamahaṃ kittayissāmi, suṇotha mama bhāsato. 

99 . 

‘‘‘Tiṃsakappasahassāni, devaloke ramissati; 

Paññāsakkhattuṃ devindo, devarajjaṃ karissati. 

100 . 

‘‘‘Devaloke vasantassa, puññakammasamaṅgino; 

Samantā yojanasataṃ, dussacchannaṃ bhavissati. 

101 . 

‘‘‘Chattiṃsakkhattuṃ rājā ca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

102 . 

‘‘‘Bhave saṃsaramānassa, puññakammasamaṅgino; 

Manasā patthitaṃ sabbaṃ, nibbattissati tāvade. 

103 . 

‘‘‘Koseyyakambaliyāni , khomakappāsikāni ca; 

Mahagghāni ca dussāni, paṭilacchatiyaṃ naro. 

104 . 

‘‘‘Manasā patthitaṃ sabbaṃ, paṭilacchatiyaṃ naro; 

Ekadussassa vipākaṃ, anubhossati sabbadā. 

105 . 

‘‘‘So pacchā pabbajitvāna, sukkamūlena codito; 

Gotamassa bhagavato, dhammaṃ sacchikarissati’. 

106 . 

‘‘Aho me sukataṃ kammaṃ, sabbaññussa mahesino; 

Ekāhaṃ sāṭakaṃ datvā, pattomhi amataṃ padaṃ. 

107 . 

‘‘Maṇḍape rukkhamūle vā, vasato suññake ghare; 

Dhāreti dussachadanaṃ, samantā byāmato mama. 

108 . 

‘‘Aviññattaṃ nivāsemi , cīvaraṃ paccayañcahaṃ; 

Lābhī annassa pānassa, uttareyyassidaṃ phalaṃ. 

109 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, vatthadānassidaṃ phalaṃ. 

110 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uttareyyadāyako thero imā gāthāyo abhāsitthāti. 

Uttareyyadāyakattherassāpadānaṃ aṭṭhamaṃ. 

9. Dhammasavaniyattheraapadānaṃ 

111 . 

‘‘Padumuttaro nāma jino, sabbadhammāna pāragū; 

Catusaccaṃ pakāsento, santāresi bahuṃ janaṃ. 

112 . 

‘‘Ahaṃ tena samayena, jaṭilo uggatāpano; 

Dhunanto vākacīrāni, gacchāmi ambare tadā. 

113 . 

‘‘Buddhaseṭṭhassa upari, gantuṃ na visahāmahaṃ; 

Pakkhīva selamāsajja , gamanaṃ na labhāmahaṃ. 

114 . 

‘‘Na me idaṃ bhūtapubbaṃ, iriyassa vikopanaṃ; 

Dake yathā ummujjitvā, evaṃ gacchāmi ambare. 

115 . 

‘‘Uḷārabhūto manujo, heṭṭhāsīno bhavissati; 

Handa menaṃ gavesissaṃ, api atthaṃ labheyyahaṃ. 

116 . 

‘‘Orohanto antalikkhā, saddamassosi satthuno; 

Aniccataṃ kathentassa, tamahaṃ uggahiṃ tadā. 

117 . 

‘‘Aniccasaññamuggayha, agamāsiṃ mamassamaṃ; 

Yāvatāyuṃ vasitvāna, tattha kālaṅkato ahaṃ. 

118 . 

‘‘Carime vattamānamhi, taṃ dhammasavanaṃ sariṃ; 

Tena kammena sukatena, tāvatiṃsamagacchahaṃ. 

119 . 

‘‘Tiṃsakappasahassāni, devaloke ramiṃ ahaṃ; 

Ekapaññāsakkhattuñca, devarajjamakārayiṃ. 

120 . 

‘‘Ekasattatikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

121 . 

‘‘Pitugehe nisīditvā, samaṇo bhāvitindriyo; 

Gāthāya paridīpento, aniccatamudāhari . 

122 . 

‘‘Anussarāmi taṃ saññaṃ, saṃsaranto bhavābhave; 

Na koṭiṃ paṭivijjhāmi , nibbānaṃ accutaṃ padaṃ . 

123 . 

‘‘Aniccā vata saṅkhārā, uppādavayadhammino; 

Uppajjitvā nirujjhanti, tesaṃ vūpasamo sukho. 

124 . 

‘‘Saha gāthaṃ suṇitvāna, pubbakammaṃ anussariṃ; 

Ekāsane nisīditvā, arahattamapāpuṇiṃ. 

125 . 

‘‘Jātiyā sattavassohaṃ, arahattamapāpuṇiṃ; 

Upasampādayi buddho, guṇamaññāya cakkhumā. 

126 . 

‘‘Dārakova ahaṃ santo, karaṇīyaṃ samāpayiṃ; 

Kiṃ me karaṇīyaṃ ajja, sakyaputtassa sāsane. 

127 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, saddhammasavane phalaṃ. 

128 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhammasavaniyo thero imā gāthāyo abhāsitthāti. 

Dhammasavaniyattherassāpadānaṃ navamaṃ. 

10. Ukkhittapadumiyattheraapadānaṃ 

129 . 

‘‘Nagare haṃsavatiyā, ahosiṃ māliko tadā; 

Ogāhetvā padumasaraṃ, satapattaṃ ocināmahaṃ. 

130 . 

‘‘Padumuttaro nāma jino, sabbadhammāna pāragū; 

Saha satasahassehi , santacittehi tādibhi. 

131 . 

‘‘Khīṇāsavehi suddhehi, chaḷabhiññehi jhāyibhi ; 

Mama vuddhiṃ samanvesaṃ, āgacchi mama santikaṃ . 

132 . 

‘‘Disvānahaṃ devadevaṃ, sayambhuṃ lokanāyakaṃ; 

Vaṇṭe chetvā satapattaṃ, ukkhipimambare tadā. 

133 . 

‘‘Yadi buddho tuvaṃ vīra, lokajeṭṭho narāsabho; 

Sayaṃ gantvā satapattā, matthake dhārayantu te. 

134 . 

‘‘Adhiṭṭhahi mahāvīro, lokajeṭṭho narāsabho; 

Buddhassa ānubhāvena, matthake dhārayiṃsu te. 

135 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

136 . 

‘‘Tattha me sukataṃ byamhaṃ, satapattanti vuccati; 

Saṭṭhiyojanamubbiddhaṃ, tiṃsayojanavitthataṃ. 

137 . 

‘‘Sahassakkhattuṃ devindo, devarajjamakārayiṃ; 

Pañcasattatikkhattuñca, cakkavattī ahosahaṃ. 

138 . 

‘‘Padesarajjaṃ vipulaṃ, gaṇanāto asaṅkhiyaṃ; 

Anubhomi sakaṃ kammaṃ, pubbe sukatamattano. 

139 . 

‘‘Tenevekapadumena, anubhotvāna sampadā; 

Gotamassa bhagavato, dhammaṃ sacchikariṃ ahaṃ. 

140 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

141 . 

‘‘Satasahassito kappe, yaṃ pupphamabhipūjayiṃ; 

Duggatiṃ nābhijānāmi, ekapadumassidaṃ phalaṃ. 

142 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ukkhittapadumiyo thero imā gāthāyo abhāsitthāti. 

Ukkhittapadumiyattherassāpadānaṃ dasamaṃ. 

Gandhodakavaggo catutiṃsatimo. 

Tassuddānaṃ – 

Gandhadhūpo udakañca, punnāga ekadussakā; 

Phusito ca pabhaṅkaro, kuṭido uttarīyako. 

Savanī ekapadumī, gāthāyo sabbapiṇḍitā; 

Ekaṃ gāthāsatañceva, catutālīsameva ca. 

35. Ekapadumiyavaggo 

1. Ekapadumiyattheraapadānaṃ 

1 . 

‘‘Padumuttaro nāma jino, sabbadhammāna pāragū; 

Bhavābhave vibhāvento, tāresi janataṃ bahuṃ. 

2 . 

‘‘Haṃsarājā tadā homi, dijānaṃ pavaro ahaṃ; 

Jātassaraṃ samogayha, kīḷāmi haṃsakīḷitaṃ. 

3 . 

‘‘Padumuttaro lokavidū, āhutīnaṃ paṭiggaho; 

Jātassarassa upari, āgacchi tāvade jino. 

4 . 

‘‘Disvānahaṃ devadevaṃ, sayambhuṃ lokanāyakaṃ; 

Vaṇṭe chetvāna padumaṃ, satapattaṃ manoramaṃ. 

5 . 

‘‘Mukhatuṇḍena paggayha, pasanno lokanāyake ; 

Ukkhipitvāna gagaṇe , buddhaseṭṭhaṃ apūjayiṃ. 

6 . 

‘‘Padumuttaro lokavidū, āhutīnaṃ paṭiggaho; 

Antalikkhe ṭhito satthā, akā me anumodanaṃ. 

7 . 

‘‘‘Iminā ekapadumena, cetanāpaṇidhīhi ca; 

Kappānaṃ satasahassaṃ, vinipātaṃ na gacchasi’. 

8 . 

‘‘Idaṃ vatvāna sambuddho, jalajuttamanāmako; 

Mama kammaṃ pakittetvā, agamā yena patthitaṃ. 

9 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

10 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ekapadumiyo thero imā gāthāyo abhāsitthāti. 

Ekapadumiyattherassāpadānaṃ paṭhamaṃ. 

2. Tīṇuppalamāliyattheraapadānaṃ 

11 . 

‘‘Candabhāgānadītīre , ahosiṃ vānaro tadā; 

Addasaṃ virajaṃ buddhaṃ, nisinnaṃ pabbatantare. 

12 . 

‘‘Obhāsentaṃ disā sabbā, sālarājaṃva phullitaṃ; 

Lakkhaṇabyañjanūpetaṃ, disvā attamano ahuṃ. 

13 . 

‘‘Udaggacitto sumano, pītiyā haṭṭhamānaso; 

Tīṇi uppalapupphāni, matthake abhiropayiṃ. 

14 . 

‘‘Pupphāni abhiropetvā, vipassissa mahesino; 

Sagāravo bhavitvāna , pakkāmiṃ uttarāmukho. 

15 . 

‘‘Gacchanto paṭikuṭiko, vippasannena cetasā; 

Selantare patitvāna , pāpuṇiṃ jīvitakkhayaṃ. 

16 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ , tāvatiṃsamagacchahaṃ. 

17 . 

‘‘Satānaṃ tīṇikkhattuñca, devarajjaṃ akārayiṃ; 

Satānaṃ pañcakkhattuñca, cakkavattī ahosahaṃ. 

18 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tīṇuppalamāliyo thero imā gāthāyo abhāsitthāti. 

Tīṇuppalamāliyattherassāpadānaṃ dutiyaṃ. 

3. Dhajadāyakattheraapadānaṃ 

20 . 

‘‘Tisso nāma ahu satthā, lokajeṭṭho narāsabho; 

Tayopadhikkhaye disvā, dhajaṃ āropitaṃ mayā. 

21 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

22 . 

‘‘Satānaṃ tīṇikkhattuñca, devarajjaṃ akārayiṃ; 

Satānaṃ pañcakkhattuñca, cakkavattī ahosahaṃ. 

23 . 

‘‘Padesarajjaṃ vipulaṃ, gaṇanāto asaṅkhiyaṃ; 

Anubhomi sakaṃ kammaṃ, pubbe sukatamattano. 

24 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, dhajadānassidaṃ phalaṃ. 

25 . 

‘‘Icchamāno cahaṃ ajja, sakānanaṃ sapabbataṃ; 

Khomadussena chādeyyaṃ, tadā mayhaṃ kate phalaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhajadāyako thero imā gāthāyo abhāsitthāti. 

Dhajadāyakattherassāpadānaṃ tatiyaṃ. 

4. Tikiṅkaṇipūjakattheraapadānaṃ 

27 . 

‘‘Himavantassāvidūre, bhūtagaṇo nāma pabbato; 

Tatthaddasaṃ paṃsukūlaṃ, dumaggamhi vilaggitaṃ. 

28 . 

‘‘Tīṇi kiṅkaṇipupphāni, ocinitvānahaṃ tadā; 

Haṭṭho haṭṭhena cittena, paṃsukūlaṃ apūjayiṃ. 

29 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, tiṇṇaṃ pupphānidaṃ phalaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tikiṅkaṇipūjako thero imā gāthāyo abhāsitthāti. 

Tikiṅkaṇipūjakattherassāpadānaṃ catutthaṃ. 

5. Naḷāgārikattheraapadānaṃ 

31 . 

‘‘Himavantassāvidūre , hārito nāma pabbato; 

Sayambhū nārado nāma, rukkhamūle vasī tadā. 

32 . 

‘‘Naḷāgāraṃ karitvāna, tiṇena chādayiṃ ahaṃ; 

Caṅkamaṃ sodhayitvāna, sayambhussa adāsahaṃ. 

33 . 

‘‘Catuddasasu kappesu, devaloke ramiṃ ahaṃ; 

Catusattatikkhattuñca, devarajjaṃ akārayiṃ. 

34 . 

‘‘Catusattati kkhattuñca , cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

35 . 

‘‘Ubbiddhaṃ bhavanaṃ mayhaṃ, indalaṭṭhīva uggataṃ; 

Sahassathambhaṃ atulaṃ, vimānaṃ sapabhassaraṃ. 

36 . 

‘‘Dve sampattī anubhotvā, sukkamūlena codito; 

Gotamassa bhagavato, sāsane pabbajiṃ ahaṃ. 

37 . 

‘‘Padhānapahitattomhi , upasanto nirūpadhi; 

Nāgova bandhanaṃ chetvā, viharāmi anāsavo. 

38 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā naḷāgāriko thero imā gāthāyo abhāsitthāti. 

Naḷāgārikattherassāpadānaṃ pañcamaṃ. 

6. Campakapupphiyattheraapadānaṃ 

39 . 

‘‘Himavantassāvidūre, jāpalo nāma pabbato; 

Buddho sudassano nāma, vihāsi pabbatantare. 

40 . 

‘‘Pupphaṃ hemavantaṃ gayha, gacchaṃ vehāyasenahaṃ; 

Addasaṃ virajaṃ buddhaṃ, oghatiṇṇamanāsavaṃ. 

41 . 

‘‘Satta campakapupphāni, sīse katvānahaṃ tadā; 

Buddhassa abhiropesiṃ, sayambhussa mahesino. 

42 . 

‘‘Ekattiṃse ito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā campakapupphiyo thero imā gāthāyo abhāsitthāti. 

Campakapupphiyattherassāpadānaṃ chaṭṭhaṃ. 

7. Padumapūjakattheraapadānaṃ 

44 . 

‘‘Himavantassāvidūre , romaso nāma pabbato; 

Buddhopi sambhavo nāma, abbhokāse vasī tadā. 

45 . 

‘‘Bhavanā nikkhamitvāna, padumaṃ dhārayiṃ ahaṃ; 

Ekāhaṃ dhārayitvāna, puna bhavanupāgamiṃ. 

46 . 

‘‘Ekanavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumapūjako thero imā gāthāyo abhāsitthāti. 

Padumapūjakattherassāpadānaṃ sattamaṃ. 

Terasamaṃ bhāṇavāraṃ. 

8. Tiṇamuṭṭhidāyakattheraapadānaṃ 

48 . 

‘‘Himavantassāvidūre, lambako nāma pabbato; 

Upatisso nāma sambuddho, abbhokāsamhi caṅkami. 

49 . 

‘‘Migaluddo tadā āsiṃ, araññe kānane ahaṃ; 

Disvāna taṃ devadevaṃ, sayambhuṃ aparājitaṃ. 

50 . 

‘‘Vippasannena cittena, tadā tassa mahesino; 

Nisīdanatthaṃ buddhassa, tiṇamuṭṭhimadāsahaṃ. 

51 . 

‘‘Datvāna devadevassa, bhiyyo cittaṃ pasādayiṃ; 

Sambuddhaṃ abhivādetvā, pakkāmiṃ uttarāmukho. 

52 . 

‘‘Aciraṃ gatamattaṃ maṃ, migarājā apothayi ; 

Sīhena pothito santo, tattha kālaṅkato ahaṃ. 

53 . 

‘‘Āsanne me kataṃ kammaṃ, buddhaseṭṭhe anāsave; 

Sumutto saravegova, devalokaṃ agañchahaṃ. 

54 . 

‘‘Yūpo tattha subho āsi, puññakammābhinimmito; 

Sahassakaṇḍo satabheṇḍu, dhajālu haritāmayo. 

55 . 

‘‘Pabhā niddhāvate tassa, sataraṃsīva uggato; 

Ākiṇṇo devakaññāhi, āmodiṃ kāmakāmahaṃ. 

56 . 

‘‘Devalokā cavitvāna, sukkamūlena codito; 

Āgantvāna manussattaṃ, pattomhi āsavakkhayaṃ. 

57 . 

‘‘Catunnavutito kappe, nisīdanamadāsahaṃ; 

Duggatiṃ nābhijānāmi, tiṇamuṭṭhiyidaṃ phalaṃ. 

58 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti. 

Tiṇamuṭṭhidāyakattherassāpadānaṃ aṭṭhamaṃ. 

9. Tindukaphaladāyakattheraapadānaṃ 

59 . 

‘‘Kaṇikāraṃva jotantaṃ, nisinnaṃ pabbatantare; 

Addasaṃ virajaṃ buddhaṃ, oghatiṇṇamanāsavaṃ. 

60 . 

‘‘Tindukaṃ saphalaṃ disvā, bhinditvāna sakosakaṃ ; 

Pasannacitto sumano, sayambhussa madāsahaṃ . 

61 . 

‘‘Ekanavutito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

62 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tindukaphaladāyako thero imā gāthāyo abhāsitthāti. 

Tindukaphaladāyakattherassāpadānaṃ navamaṃ. 

10. Ekañjaliyattheraapadānaṃ 

63 . 

‘‘Romaso nāma sambuddho, nadīkūle vasī tadā; 

Addasaṃ virajaṃ buddhaṃ, pītaraṃsiṃva bhāṇumaṃ. 

64 . 

‘‘Ukkāmukhapahaṭṭhaṃva , khadiraṅgārasannibhaṃ; 

Osadhiṃva virocantaṃ, ekañjalimakāsahaṃ. 

65 . 

‘‘Catunnavutito kappe, yaṃ añjalimakāsahaṃ; 

Duggatiṃ nābhijānāmi, añjaliyā idaṃ phalaṃ. 

66 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekañjaliyo thero imā gāthāyo abhāsitthāti. 

Ekañjaliyattherassāpadānaṃ dasamaṃ. 

Ekapadumiyavaggo pañcatiṃsatimo. 

Tassuddānaṃ – 

Padumī uppalamālī, dhajo kiṅkaṇikaṃ naḷaṃ ; 

Campako padumo muṭṭhi, tindukekañjalī tathā; 

Cha ca saṭṭhi ca gāthāyo, gaṇitāyo vibhāvibhi. 

36. Saddasaññakavaggo 

1. Saddasaññakattheraapadānaṃ 

1 . 

‘‘Migaluddo pure āsiṃ, araññe kānane ahaṃ; 

Tatthaddasāsiṃ sambuddhaṃ, devasaṅghapurakkhataṃ. 

2 . 

‘‘Catusaccaṃ pakāsentaṃ, uddharantaṃ mahājanaṃ; 

Assosiṃ madhuraṃ vācaṃ, karavīkarudopamaṃ . 

3 . 

‘‘Brahmasarassa munino, sikhino lokabandhuno; 

Ghose cittaṃ pasādetvā, pattomhi āsavakkhayaṃ. 

4 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, pasādassa idaṃ phalaṃ. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā saddasaññako thero imā gāthāyo abhāsitthāti. 

Saddasaññakattherassāpadānaṃ paṭhamaṃ. 

2. Yavakalāpiyattheraapadānaṃ 

6 . 

‘‘Nagare aruṇavatiyā, āsiṃ yavasiko tadā; 

Panthe disvāna sambuddhaṃ, yavakalāpaṃ santhariṃ . 

7 . 

‘‘Anukampako kāruṇiko, sikhī lokagganāyako; 

Mama saṅkappamaññāya, nisīdi yavasanthare. 

8 . 

‘‘Disvā nisinnaṃ vimalaṃ, mahājhāyiṃ vināyakaṃ; 

Pāmojjaṃ janayitvāna, tattha kālaṅkato ahaṃ. 

9 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, yavatthare idaṃ phalaṃ. 

10 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā yavakalāpiyo thero imā gāthāyo abhāsitthāti. 

Yavakalāpiyattherassāpadānaṃ dutiyaṃ. 

3. Kiṃsukapūjakattheraapadānaṃ 

11 . 

‘‘Kiṃsukaṃ pupphitaṃ disvā, paggahetvāna añjaliṃ; 

Buddhaṃ saritvā siddhatthaṃ, ākāse abhipūjayiṃ. 

12 . 

‘‘Catunnavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

13 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kiṃsukapūjako thero imā gāthāyo abhāsitthāti. 

Kiṃsukapūjakattherassāpadānaṃ tatiyaṃ. 

4. Sakosakakoraṇḍadāyakattheraapadānaṃ 

14 . 

‘‘Akkantañca padaṃ disvā, sikhino lokabandhuno; 

Ekaṃsaṃ ajinaṃ katvā, padaseṭṭhaṃ avandahaṃ. 

15 . 

‘‘Koraṇḍaṃ pupphitaṃ disvā, pādapaṃ dharaṇīruhaṃ; 

Sakosakaṃ gahetvāna, padacakkaṃ apūjayiṃ. 

16 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, padapūjāyidaṃ phalaṃ. 

17 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sakosaka koraṇḍadāyako thero imā gāthāyo abhāsitthāti. 

Sakosakakoraṇḍadāyakattherassāpadānaṃ catutthaṃ. 

5. Daṇḍadāyakattheraapadānaṃ 

18 . 

‘‘Kānanaṃ vanamogayha, veḷuṃ chetvānahaṃ tadā; 

Ālambanaṃ karitvāna, saṅghassa adadaṃ ahaṃ. 

19 . 

‘‘Tena cittappasādena, subbate abhivādiya; 

Ālambanampi datvāna, pakkāmiṃ uttarāmukho. 

20 . 

‘‘Catunnavutito kappe, yaṃ daṇḍamadadiṃ tadā; 

Duggatiṃ nābhijānāmi, daṇḍadānassidaṃ phalaṃ. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā daṇḍadāyako thero imā gāthāyo abhāsitthāti. 

Daṇḍadāyakattherassāpadānaṃ pañcamaṃ. 

6. Ambayāgudāyakattheraapadānaṃ 

22 . 

‘‘Sataraṃsī nāma sambuddho, sayambhū aparājito; 

Vuṭṭhahitvā samādhimhā, bhikkhāya mamupāgami. 

23 . 

‘‘Paccekabuddhaṃ disvāna, ambayāguṃ adāsahaṃ; 

Vippasannamanaṃ tassa, vippasannena cetasā. 

24 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, ambayāguyidaṃ phalaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambayāgudāyako thero imā gāthāyo abhāsitthāti. 

Ambayāgudāyakattherassāpadānaṃ chaṭṭhaṃ. 

7. Supuṭakapūjakattheraapadānaṃ 

26 . 

‘‘Divāvihārā nikkhanto, vipassī lokanāyako; 

Bhikkhāya vicaranto so, mama santikupāgami. 

27 . 

‘‘Tato patīto sumano, buddhaseṭṭhassa tādino; 

Loṇasupuṭakaṃ datvā, kappaṃ saggamhi modahaṃ. 

28 . 

‘‘Ekanavutito kappe, yaṃ puṭakamadāsahaṃ; 

Duggatiṃ nābhijānāmi, puṭakassa idaṃ phalaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā supuṭakapūjako thero imā gāthāyo abhāsitthāti. 

Supuṭakapūjakattherassāpadānaṃ sattamaṃ. 

8. Mañcadāyakattheraapadānaṃ 

30 . 

‘‘Vipassino bhagavato, lokajeṭṭhassa tādino; 

Ekaṃ mañcaṃ mayā dinnaṃ, pasannena sapāṇinā. 

31 . 

‘‘Hatthiyānaṃ assayānaṃ, dibbayānaṃ samajjhagaṃ; 

Tena mañcakadānena, pattomhi āsavakkhayaṃ. 

32 . 

‘‘Ekanavutito kappe, yaṃ mañcamadadiṃ tadā; 

Duggatiṃ nābhijānāmi, mañcadānassidaṃ phalaṃ. 

33 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mañcadāyako thero imā gāthāyo abhāsitthāti. 

Mañcadāyakattherassāpadānaṃ aṭṭhamaṃ. 

9. Saraṇagamaniyattheraapadānaṃ 

34 . 

‘‘Āruhimha tadā nāvaṃ, bhikkhu cājīvako cahaṃ; 

Nāvāya bhijjamānāya, bhikkhu me saraṇaṃ adā. 

35 . 

‘‘Ekattiṃse ito kappe, yañca me saraṇaṃ adā; 

Duggatiṃ nābhijānāmi, saraṇāgamane phalaṃ. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saraṇagamaniyo thero imā gāthāyo abhāsitthāti. 

Saraṇagamaniyattherassāpadānaṃ navamaṃ. 

10. Piṇḍapātikattheraapadānaṃ 

37 . 

‘‘Tisso nāmāsi sambuddho, vihāsi vipine tadā; 

Tusitā hi idhāgantvā, piṇḍapātaṃ adāsahaṃ. 

38 . 

‘‘Sambuddhamabhivādetvā, tissaṃ nāma mahāyasaṃ; 

Sakaṃ cittaṃ pasādetvā, tusitaṃ agamāsahaṃ. 

39 . 

‘‘Dvenavute ito kappe, yaṃ dānamadadiṃ tadā; 

Duggatiṃ nābhijānāmi, piṇḍapātassidaṃ phalaṃ. 

40 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā piṇḍapātiko thero imā gāthāyo abhāsitthāti. 

Piṇḍapātikattherassāpadānaṃ dasamaṃ. 

Saddasaññakavaggo chattiṃsatimo. 

Tassuddānaṃ – 

Saddasaññī yavasiko, kiṃsukoraṇḍapupphiyo; 

Ālambano ambayāgu, supuṭī mañcadāyako; 

Saraṇaṃ piṇḍapāto ca, gāthā tālīsameva ca. 

37. Mandāravapupphiyavaggo 

1. Mandāravapupphiyattheraapadānaṃ 

1 . 

‘‘Tāvatiṃsā idhāgantvā, maṅgalo nāma māṇavo; 

Mandāravaṃ gahetvāna, vipassissa mahesino. 

2 . 

‘‘Samādhinā nisinnassa, matthake dhārayiṃ ahaṃ; 

Sattāhaṃ dhārayitvāna, devalokaṃ punāgamiṃ. 

3 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

4 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā mandāravapupphiyo thero imā gāthāyo abhāsitthāti. 

Mandāravapupphiyattherassāpadānaṃ paṭhamaṃ. 

2. Kakkārupupphiyattheraapadānaṃ 

5 . 

‘‘Yāmā devā idhāgantvā, gotamaṃ sirivacchasaṃ; 

Kakkārumālaṃ paggayha, buddhassa abhiropayiṃ. 

6 . 

‘‘Dvenavute ito kappe, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

7 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kakkārupupphiyo thero imā gāthāyo abhāsitthāti. 

Kakkārupupphiyattherassāpadānaṃ dutiyaṃ. 

3. Bhisamuḷāladāyakattheraapadānaṃ 

8 . 

‘‘Phusso nāmāsi sambuddho, sabbadhammāna pāragū; 

Vivekakāmo sabbaññū , āgañchi mama santike. 

9 . 

‘‘Tasmiṃ cittaṃ pasādetvā, mahākāruṇike jine; 

Bhisamuḷālaṃ paggayha, buddhaseṭṭhassadāsahaṃ. 

10 . 

‘‘Dvenavute ito kappe, yaṃ bhisamadadiṃ tadā; 

Duggatiṃ nābhijānāmi, bhisadānassidaṃ phalaṃ. 

11 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhisamuḷāladāyako thero imā gāthāyo abhāsitthāti. 

Bhisamuḷāladāyakattherassāpadānaṃ tatiyaṃ. 

4. Kesarapupphiyattheraapadānaṃ 

12 . 

‘‘Vijjādharo tadā āsiṃ, himavantamhi pabbate; 

Addasaṃ virajaṃ buddhaṃ, caṅkamantaṃ mahāyasaṃ. 

13 . 

‘‘Tīṇi kesarapupphāni , sīse katvānahaṃ tadā; 

Upasaṅkamma sambuddhaṃ, vessabhuṃ abhipūjayiṃ. 

14 . 

‘‘Ekattiṃse ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

15 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kesarapupphiyo thero imā gāthāyo abhāsitthāti. 

Kesarapupphiyattherassāpadānaṃ catutthaṃ. 

5. Aṅkolapupphiyattheraapadānaṃ 

16 . 

‘‘Padumo nāma sambuddho, cittakūṭe vasī tadā; 

Disvāna taṃ ahaṃ buddhaṃ, sayambhuṃ aparājitaṃ . 

17 . 

‘‘Aṅkolaṃ pupphitaṃ disvā, ocinitvānahaṃ tadā; 

Upagantvāna sambuddhaṃ, pūjayiṃ padumaṃ jinaṃ. 

18 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

19 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aṅkolapupphiyo thero imā gāthāyo abhāsitthāti. 

Aṅkolapupphiyattherassāpadānaṃ pañcamaṃ. 

6. Kadambapupphiyattheraapadānaṃ 

20 . 

‘‘Suvaṇṇavaṇṇaṃ sambuddhaṃ, gacchantaṃ antarāpaṇe; 

Kañcanagghiyasaṅkāsaṃ, bāttiṃsavaralakkhaṇaṃ. 

21 . 

‘‘Nisajja pāsādavare, addasaṃ lokanāyakaṃ; 

Kadambapupphaṃ paggayha, vipassiṃ abhipūjayiṃ. 

22 . 

‘‘Ekanavutito kappe, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kadambapupphiyo thero imā gāthāyo abhāsitthāti. 

Kadambapupphiyattherassāpadānaṃ chaṭṭhaṃ. 

7. Uddālakapupphiyattheraapadānaṃ 

24 . 

‘‘Anomo nāma sambuddho, gaṅgākūle vasī tadā; 

Uddālakaṃ gahetvāna, pūjayiṃ aparājitaṃ. 

25 . 

‘‘Ekattiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uddālakapupphiyo thero imā gāthāyo abhāsitthāti. 

Uddālakapupphiyattherassāpadānaṃ sattamaṃ. 

8. Ekacampakapupphiyattheraapadānaṃ 

27 . 

‘‘Upasanto ca sambuddho, vasatī pabbatantare; 

Ekacampakamādāya, upagacchiṃ naruttamaṃ. 

28 . 

‘‘Pasannacitto sumano, paccekamunimuttamaṃ; 

Ubhohatthehi paggayha, pūjayiṃ aparājitaṃ. 

29 . 

‘‘Pañcasaṭṭhimhito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekacampakapupphiyo thero imā gāthāyo abhāsitthāti. 

Ekacampakapupphiyattherassāpadānaṃ aṭṭhamaṃ. 

9. Timirapupphiyattheraapadānaṃ 

31 . 

‘‘Candabhāgānadītīre, anusotaṃ vajāmahaṃ; 

Addasaṃ virajaṃ buddhaṃ, sālarājaṃva phullitaṃ. 

32 . 

‘‘Pasannacitto sumano, paccekamunimuttamaṃ; 

Gahetvā timiraṃ pupphaṃ, matthake okiriṃ ahaṃ. 

33 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā timirapupphiyo thero imā gāthāyo abhāsitthāti. 

Timirapupphiyattherassāpadānaṃ navamaṃ. 

10. Saḷalapupphiyattheraapadānaṃ 

35 . 

‘‘Candabhāgānadītīre , ahosiṃ kinnaro tadā; 

Tatthaddasaṃ devadevaṃ, caṅkamantaṃ narāsabhaṃ. 

36 . 

‘‘Ocinitvāna saḷalaṃ, pupphaṃ buddhassadāsahaṃ; 

Upasiṅghi mahāvīro, saḷalaṃ devagandhikaṃ. 

37 . 

‘‘Paṭiggahetvā sambuddho, vipassī lokanāyako; 

Upasiṅghi mahāvīro, pekkhamānassa me sato. 

38 . 

‘‘Pasannacitto sumano, vanditvā dvipaduttamaṃ; 

Añjaliṃ paggahetvāna, puna pabbatamāruhiṃ. 

39 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

40 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saḷalapupphiyo thero imā gāthāyo abhāsitthāti. 

Saḷalapupphiyattherassāpadānaṃ dasamaṃ. 

Mandāravapupphiyavaggo sattatiṃsatimo. 

Tassuddānaṃ – 

Mandāravañca kakkāru, bhisakesarapupphiyo; 

Aṅkolako kadambī ca, uddālī ekacampako; 

Timiraṃ saḷalañceva, gāthā tālīsameva ca. 

38. Bodhivandanavaggo 

1. Bodhivandakattheraapadānaṃ 

1 . 

‘‘Pāṭaliṃ haritaṃ disvā, pādapaṃ dharaṇīruhaṃ; 

Ekaṃsaṃ añjaliṃ katvā, avandiṃ pāṭaliṃ ahaṃ. 

2 . 

‘‘Añjaliṃ paggahetvāna, garuṃ katvāna mānasaṃ; 

Antosuddhaṃ bahisuddhaṃ, suvimuttamanāsavaṃ. 

3 . 

‘‘Vipassiṃ lokamahitaṃ, karuṇāñāṇasāgaraṃ; 

Sammukhā viya sambuddhaṃ, avandiṃ pāṭaliṃ ahaṃ. 

4 . 

‘‘Ekanavutito kappe, yaṃ bodhimabhivandahaṃ; 

Duggatiṃ nābhijānāmi, vandanāya idaṃ phalaṃ. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā bodhivandako thero imā gāthāyo abhāsitthāti. 

Bodhivandakattherassāpadānaṃ paṭhamaṃ. 

2. Pāṭalipupphiyattheraapadānaṃ 

6 . 

‘‘Vipassī nāma bhagavā, sayambhū aggapuggalo; 

Purakkhato sasissehi, pāvisi bandhumaṃ jino. 

7 . 

‘‘Tīṇi pāṭalipupphāni, ucchaṅge ṭhapitāni me; 

Sīsaṃ nhāyitukāmova, nadītitthaṃ agacchahaṃ. 

8 . 

‘‘Nikkhamma bandhumatiyā, addasaṃ lokanāyakaṃ; 

Indīvaraṃva jalitaṃ, ādittaṃva hutāsanaṃ. 

9 . 

‘‘Byagghūsabhaṃva pavaraṃ, abhijātaṃva kesariṃ; 

Gacchantaṃ samaṇānaggaṃ, bhikkhusaṅghapurakkhataṃ. 

10 . 

‘‘Tasmiṃ pasanno sugate, kilesamaladhovane; 

Gahetvā tīṇi pupphāni, buddhaseṭṭhaṃ apūjayiṃ. 

11 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

12 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāṭalipupphiyo thero imā gāthāyo abhāsitthāti. 

Pāṭalipupphiyattherassāpadānaṃ dutiyaṃ. 

3. Tīṇuppalamāliyattheraapadānaṃ 

13 . 

‘‘Candabhāgānadītīre , ahosiṃ vānaro tadā; 

Addasaṃ virajaṃ buddhaṃ, nisinnaṃ pabbatantare. 

14 . 

‘‘Obhāsentaṃ disā sabbā, sālarājaṃva phullitaṃ; 

Lakkhaṇabyañjanūpetaṃ, disvānattamano ahaṃ. 

15 . 

‘‘Udaggacitto sumano, pītiyā haṭṭhamānaso; 

Tīṇi uppalapupphāni, matthake abhiropayiṃ. 

16 . 

‘‘Pūjayitvāna pupphāni, phussassāhaṃ mahesino; 

Sagāravo bhavitvāna, pakkāmiṃ uttarāmukho. 

17 . 

‘‘Gacchanto paṭikuṭiko, vippasannena cetasā; 

Selantare patitvāna, pāpuṇiṃ jīvitakkhayaṃ. 

18 . 

‘‘Tena kammena sukatena, cetanāpaṇidhīhi ca; 

Jahitvā purimaṃ jātiṃ, tāvatiṃsamagacchahaṃ. 

19 . 

‘‘Satānaṃ tīṇikkhattuñca, devarajjamakārayiṃ; 

Satānaṃ pañcakkhattuñca, cakkavattī ahosahaṃ. 

20 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tīṇuppalamāliyo thero imā gāthāyo abhāsitthāti. 

Tīṇuppalamāliyattherassāpadānaṃ tatiyaṃ. 

4. Paṭṭipupphiyattheraapadānaṃ 

22 . 

‘‘Yadā nibbāyi sambuddho, mahesī padumuttaro; 

Samāgamma janā sabbe, sarīraṃ nīharanti te. 

23 . 

‘‘Nīharante sarīramhi, vajjamānāsu bherisu; 

Pasannacitto sumano, paṭṭipupphaṃ apūjayiṃ. 

24 . 

‘‘Satasahassito kappe, yaṃ pupphamabhipūjayiṃ; 

Duggatiṃ nābhijānāmi, sarīrapūjite phalaṃ. 

25 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

26 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paṭṭipupphiyo thero imā gāthāyo abhāsitthāti. 

Paṭṭipupphiyattherassāpadānaṃ catutthaṃ. 

5. Sattapaṇṇiyattheraapadānaṃ 

28 . 

‘‘Sumano nāma sambuddho, uppajji lokanāyako; 

Pasannacitto sumano, sattapaṇṇimapūjayiṃ. 

29 . 

‘‘Satasahassito kappe, sattapaṇṇimapūjayiṃ; 

Duggatiṃ nābhijānāmi, sattapaṇṇipūjāyidaṃ phalaṃ. 

30 . 

‘‘Kilesā jhāpitā mayhaṃ…pe… viharāmi anāsavo. 

31 . 

‘‘Svāgataṃ vata me āsi…pe… kataṃ buddhassa sāsanaṃ. 

32 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattapaṇṇiyo thero imā gāthāyo abhāsitthāti. 

Sattapaṇṇiyattherassāpadānaṃ pañcamaṃ. 

6. Gandhamuṭṭhiyattheraapadānaṃ 

33 . 

‘‘Citake karīyamāne, nānāgandhe samāhate; 

Pasannacitto sumano, gandhamuṭṭhimapūjayiṃ. 

34 . 

‘‘Satasahassito kappe, citakaṃ yaṃ apūjayiṃ; 

Duggatiṃ nābhijānāmi, citapūjāyidaṃ phalaṃ. 

35 . 

‘‘Kilesā jhāpitā mayhaṃ…pe… viharāmi anāsavo. 

36 . 

‘‘Svāgataṃ vata me āsi…pe… kataṃ buddhassa sāsanaṃ. 

37 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gandhamuṭṭhiyo thero imā gāthāyo abhāsitthāti. 

Gandhamuṭṭhiyattherassāpadānaṃ chaṭṭhaṃ. 

7. Citakapūjakattheraapadānaṃ 

38 . 

‘‘Parinibbute bhagavati, jalajuttamanāmake; 

Āropitamhi citake, sālapupphamapūjayiṃ. 

39 . 

‘‘Satasahassito kappe, yaṃ pupphamabhipūjayiṃ; 

Duggatiṃ nābhijānāmi, citapūjāyidaṃ phalaṃ. 

40 . 

‘‘Kilesā jhāpitā mayhaṃ…pe… viharāmi anāsavo. 

41 . 

‘‘Svāgataṃ vata me āsi…pe… kataṃ buddhassa sāsanaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo abhāsitthāti. 

Citakapūjakattherassāpadānaṃ sattamaṃ. 

8. Sumanatālavaṇṭiyattheraapadānaṃ 

43 . 

‘‘Siddhatthassa bhagavato, tālavaṇṭamadāsahaṃ; 

Sumanehi paṭicchannaṃ, dhārayāmi mahārahaṃ. 

44 . 

‘‘Catunnavutito kappe, tālavaṇṭamadāsahaṃ; 

Duggatiṃ nābhijānāmi, tālavaṇṭassidaṃ phalaṃ. 

45 . 

‘‘Kilesā jhāpitā mayhaṃ…pe… viharāmi anāsavo. 

46 . 

‘‘Svāgataṃ vata me āsi…pe… kataṃ buddhassa sāsanaṃ. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumanatālavaṇṭiyo thero imā gāthāyo abhāsitthāti. 

Sumanatālavaṇṭiyattherassāpadānaṃ aṭṭhamaṃ. 

9. Sumanadāmiyattheraapadānaṃ 

48 . 

‘‘Siddhatthassa bhagavato, nhātakassa tapassino; 

Katvāna sumanadāmaṃ, dhārayiṃ purato ṭhito. 

49 . 

‘‘Catunnavutito kappe, yaṃ dāmaṃ dhārayiṃ tadā; 

Duggatiṃ nābhijānāmi, sumanadhāraṇe phalaṃ. 

50 . 

‘‘Kilesā jhāpitā mayhaṃ…pe… viharāmi anāsavo. 

51 . 

‘‘Svāgataṃ vata me āsi…pe… kataṃ buddhassa sāsanaṃ. 

52 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumanadāmiyo thero imā gāthāyo abhāsitthāti. 

Sumanadāmiyattherassāpadānaṃ navamaṃ. 

10. Kāsumāriphaladāyakattheraapadānaṃ 

53 . 

‘‘Kaṇikāraṃva jotantaṃ, nisinnaṃ pabbatantare; 

Addasaṃ virajaṃ buddhaṃ, lokajeṭṭhaṃ narāsabhaṃ. 

54 . 

‘‘Pasannacitto sumano, sire katvāna añjaliṃ; 

Kāsumāriphalaṃ gayha, buddhaseṭṭhassadāsahaṃ. 

55 . 

‘‘Ekattiṃse ito kappe, yaṃ phalamadadiṃ ahaṃ; 

Duggatiṃ nābhijānāmi, phaladānassidaṃ phalaṃ. 

56 . 

‘‘Kilesā jhāpitā mayhaṃ…pe… viharāmi anāsavo. 

57 . 

‘‘Svāgataṃ vata me āsi…pe… kataṃ buddhassa sāsanaṃ. 

58 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kāsumāriphaladāyako thero imā gāthāyo abhāsitthāti. 

Kāsumāriphaladāyakattherassāpadānaṃ dasamaṃ. 

Bodhivandanavaggo aṭṭhatiṃsatimo. 

Tassuddānaṃ – 

Bodhi pāṭali uppalī, paṭṭi ca sattapaṇṇiyo; 

Gandhamuṭṭhi ca citako, tālaṃ sumanadāmako; 

Kāsumāriphalī ceva, gāthā ekūnasaṭṭhikā. 

39. Avaṭaphalavaggo 

1. Avaṭaphaladāyakattheraapadānaṃ 

1 . 

‘‘Sataraṃsi nāma bhagavā, sayambhū aparājito; 

Vivekakāmo sambuddho, gocarāyābhinikkhami. 

2 . 

‘‘Phalahattho ahaṃ disvā, upagacchiṃ narāsabhaṃ; 

Pasannacitto sumano, avaṭaṃ adadiṃ phalaṃ. 

3 . 

‘‘Catunnavutito kappe, yaṃ phalamadadiṃ ahaṃ; 

Duggatiṃ nābhijānāmi, phaladānassidaṃ phalaṃ. 

4 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

5 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā avaṭaphaladāyako thero imā gāthāyo abhāsitthāti. 

Avaṭaphaladāyakattherassāpadānaṃ paṭhamaṃ. 

2. Labujadāyakattheraapadānaṃ 

7 . 

‘‘Nagare bandhumatiyā, āsiṃ ārāmiko tadā; 

Addasaṃ virajaṃ buddhaṃ, gacchantaṃ anilañjase. 

8 . 

‘‘Labujassa phalaṃ gayha, buddhaseṭṭhassadāsahaṃ; 

Ākāse ṭhitako santo, paṭigaṇhi mahāyaso. 

9 . 

‘‘Vittisañjananaṃ mayhaṃ, diṭṭhadhammasukhāvahaṃ; 

Phalaṃ buddhassa datvāna, vippasannena cetasā. 

10 . 

‘‘Adhigacchiṃ tadā pītiṃ, vipulañca sukhuttamaṃ; 

Uppajjateva ratanaṃ, nibbattassa tahiṃ tahiṃ. 

11 . 

‘‘Ekanavutito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

12 . 

‘‘Kilesā jhāpitā mayhaṃ…pe… viharāmi anāsavo. 

13 . 

‘‘Svāgataṃ vata me āsi…pe… kataṃ buddhassa sāsanaṃ. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā labujadāyako thero imā gāthāyo abhāsitthāti. 

Labujadāyakattherassāpadānaṃ dutiyaṃ. 

3. Udumbaraphaladāyakattheraapadānaṃ 

15 . 

‘‘Vinatānadiyā tīre, vihāsi purisuttamo; 

Addasaṃ virajaṃ buddhaṃ, ekaggaṃ susamāhitaṃ. 

16 . 

‘‘Tasmiṃ pasannamānaso, kilesamaladhovane; 

Udumbaraphalaṃ gayha, buddhaseṭṭhassadāsahaṃ. 

17 . 

‘‘Ekanavutito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

18 . 

‘‘Kilesā jhāpitā mayhaṃ…pe… viharāmi anāsavo. 

19 . 

‘‘Svāgataṃ vata me āsi…pe… kataṃ buddhassa sāsanaṃ. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udumbaraphaladāyako thero imā gāthāyo abhāsitthāti. 

Udumbaraphaladāyakattherassāpadānaṃ tatiyaṃ. 

4. Pilakkhaphaladāyakattheraapadānaṃ 

21 . 

‘‘Vanantare buddhaṃ disvā, atthadassiṃ mahāyasaṃ; 

Pasannacitto sumano, pilakkhassādadiṃ phalaṃ . 

22 . 

‘‘Aṭṭhārase kappasate, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

23 . 

‘‘Kilesā jhāpitā mayhaṃ…pe… viharāmi anāsavo. 

24 . 

‘‘Svāgataṃ vata me āsi…pe… kataṃ buddhassa sāsanaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pilakkhaphaladāyako thero imā gāthāyo abhāsitthāti. 

Pilakkhaphaladāyakattherassāpadānaṃ catutthaṃ. 

5. Phārusaphaladāyakattheraapadānaṃ 

26 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Rathiyaṃ paṭipajjantaṃ, phārusaphalamadāsahaṃ. 

27 . 

‘‘Ekanavutito kappe, yaṃ phalamadadiṃ ahaṃ; 

Duggatiṃ nābhijānāmi, phaladānassidaṃ phalaṃ. 

28 . 

‘‘Kilesā jhāpitā mayhaṃ…pe… viharāmi anāsavo. 

29 . 

‘‘Svāgataṃ vata me āsi…pe… kataṃ buddhassa sāsanaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā phārusaphaladāyako thero imā gāthāyo abhāsitthāti. 

Phārusaphaladāyakattherassāpadānaṃ pañcamaṃ. 

6. Valliphaladāyakattheraapadānaṃ 

31 . 

‘‘Sabbe janā samāgamma, agamiṃsu vanaṃ tadā; 

Phalamanvesamānā te, alabhiṃsu phalaṃ tadā. 

32 . 

‘‘Tatthaddasāsiṃ sambuddhaṃ, sayambhuṃ aparājitaṃ; 

Pasannacitto sumano, valliphalamadāsahaṃ. 

33 . 

‘‘Ekattiṃse ito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

34 . 

‘‘Kilesā jhāpitā mayhaṃ…pe… viharāmi anāsavo. 

35 . 

‘‘Svāgataṃ vata me āsi…pe… kataṃ buddhassa sāsanaṃ. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā valliphaladāyako thero imā gāthāyo abhāsitthāti. 

Valliphaladāyakattherassāpadānaṃ chaṭṭhaṃ. 

7. Kadaliphaladāyakattheraapadānaṃ 

37 . 

‘‘Kaṇikāraṃva jalitaṃ, puṇṇamāyeva candimaṃ; 

Jalantaṃ dīparukkhaṃva, addasaṃ lokanāyakaṃ. 

38 . 

‘‘Kadaliphalaṃ paggayha, adāsiṃ satthuno ahaṃ; 

Pasannacitto sumano, vanditvāna apakkamiṃ. 

39 . 

‘‘Ekattiṃse ito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

40 . 

‘‘Kilesā jhāpitā mayhaṃ…pe… viharāmi anāsavo. 

41 . 

‘‘Svāgataṃ vata me āsi…pe… kataṃ buddhassa sāsanaṃ. 

42 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kadaliphaladāyako thero imā gāthāyo abhāsitthāti. 

Kadaliphaladāyakattherassāpadānaṃ sattamaṃ. 

8. Panasaphaladāyakattheraapadānaṃ 

43 . 

‘‘Ajjuno nāma sambuddho, himavante vasī tadā; 

Caraṇena ca sampanno, samādhikusalo muni. 

44 . 

‘‘Kumbhamattaṃ gahetvāna, panasaṃ jīvajīvakaṃ ; 

Chattapaṇṇe ṭhapetvāna, adāsiṃ satthuno ahaṃ. 

45 . 

‘‘Ekattiṃse ito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

46 . 

‘‘Kilesā jhāpitā mayhaṃ…pe… viharāmi anāsavo. 

47 . 

‘‘Svāgataṃ vata me āsi…pe… kataṃ buddhassa sāsanaṃ. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā panasaphaladāyako thero imā gāthāyo abhāsitthāti. 

Panasaphaladāyakattherassāpadānaṃ aṭṭhamaṃ. 

9. Soṇakoṭivīsattheraapadānaṃ 

49 . 

‘‘Vipassino pāvacane, ekaṃ leṇaṃ mayā kataṃ; 

Cātuddisassa saṅghassa, bandhumārājadhāniyā. 

50 . 

‘‘Dussehi bhūmiṃ leṇassa, santharitvā pariccajiṃ; 

Udaggacitto sumano, akāsiṃ paṇidhiṃ tadā. 

51 . 

‘‘Ārādhayeyyaṃ sambuddhaṃ, pabbajjañca labheyyahaṃ; 

Anuttarañca nibbānaṃ, phuseyyaṃ santimuttamaṃ. 

52 . 

‘‘Teneva sukkamūlena, kappe navuti saṃsariṃ; 

Devabhūto manusso ca, katapuñño virocahaṃ. 

53 . 

‘‘Tato kammāvasesena, idha pacchimake bhave; 

Campāyaṃ aggaseṭṭhissa, jātomhi ekaputtako. 

54 . 

‘‘Jātamattassa me sutvā, pitu chando ayaṃ ahu; 

Dadāmahaṃ kumārassa, vīsakoṭī anūnakā. 

55 . 

‘‘Caturaṅgulā ca me lomā, jātā pādatale ubho; 

Sukhumā mudusamphassā, tūlāpicusamā subhā. 

56 . 

‘‘Atītā navuti kappā, ayaṃ eko ca uttari; 

Nābhijānāmi nikkhitte, pāde bhūmyā asanthate. 

57 . 

‘‘Ārādhito me sambuddho, pabbajiṃ anagāriyaṃ; 

Arahattañca me pattaṃ, sītibhūtomhi nibbuto. 

58 . 

‘‘Aggo āraddhavīriyānaṃ, niddiṭṭho sabbadassinā; 

Khīṇāsavomhi arahā, chaḷabhiñño mahiddhiko. 

59 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, leṇadānassidaṃ phalaṃ. 

60 . 

‘‘Kilesā jhāpitā mayhaṃ…pe… viharāmi anāsavo. 

61 . 

‘‘Svāgataṃ vata me āsi…pe… kataṃ buddhassa sāsanaṃ. 

62 . 

‘‘Paṭisambhidā catasso…pe… kataṃ buddhassa sāsanaṃ’’. 

63 . 

‘‘Thero koṭivīso soṇo, bhikkhusaṅghassa aggato; 

Pañhaṃ puṭṭho viyākāsi, anotatte mahāsare’’ti. 

Itthaṃ sudaṃ āyasmā soṇo koṭivīso thero imā gāthāyo abhāsitthāti. 

Soṇakoṭivīsattherassāpadānaṃ navamaṃ. 

10. Pubbakammapilotikabuddhaapadānaṃ 

64 . 

‘‘Anotattasarāsanne , ramaṇīye silātale; 

Nānāratanapajjote, nānāgandhavanantare. 

65 . 

‘‘Mahatā bhikkhusaṅghena, pareto lokanāyako; 

Āsīno byākarī tattha, pubbakammāni attano. 

66 . 

‘‘Suṇātha bhikkhavo mayhaṃ, yaṃ kammaṃ pakataṃ mayā; 

Pilotikassa kammassa, buddhattepi vipaccati . 

[1] 

67 . 

‘‘Munāḷi nāmahaṃ dhutto, pubbe aññāsu jātisu ; 

Paccekabuddhaṃ surabhiṃ , abbhācikkhiṃ adūsakaṃ. 

68 . 

‘‘Tena kammavipākena, niraye saṃsariṃ ciraṃ; 

Bahūvassasahassāni, dukkhaṃ vedesi vedanaṃ. 

69 . 

‘‘Tena kammāvasesena, idha pacchimake bhave; 

Abbhakkhānaṃ mayā laddhaṃ, sundarikāya kāraṇā. 

[2] 

70 . 

‘‘Sabbābhibhussa buddhassa, nando nāmāsi sāvako; 

Taṃ abbhakkhāya niraye, ciraṃ saṃsaritaṃ mayā. 

71 . 

‘‘Dasavassasahassāni, niraye saṃsariṃ ciraṃ; 

Manussabhāvaṃ laddhāhaṃ, abbhakkhānaṃ bahuṃ labhiṃ. 

72 . 

‘‘Tena kammāvasesena, ciñcamānavikā mamaṃ; 

Abbhācikkhi abhūtena, janakāyassa aggato. 

[3] 

73 . 

‘‘Brāhmaṇo sutavā āsiṃ, ahaṃ sakkatapūjito; 

Mahāvane pañcasate, mante vācemi māṇave. 

74 . 

‘‘Tatthāgato isi bhīmo, pañcābhiñño mahiddhiko; 

Taṃ cāhaṃ āgataṃ disvā, abbhācikkhiṃ adūsakaṃ. 

75 . 

‘‘Tatohaṃ avacaṃ sisse, kāmabhogī ayaṃ isi; 

Mayhampi bhāsamānassa, anumodiṃsu māṇavā. 

76 . 

‘‘Tato māṇavakā sabbe, bhikkhamānaṃ kule kule; 

Mahājanassa āhaṃsu, kāmabhogī ayaṃ isi. 

77 . 

‘‘Tena kammavipākena, pañca bhikkhusatā ime; 

Abbhakkhānaṃ labhuṃ sabbe, sundarikāya kāraṇā. 

[4] 

78 . 

‘‘Vemātubhātaraṃ pubbe, dhanahetu haniṃ ahaṃ; 

Pakkhipiṃ giriduggasmiṃ, silāya ca apiṃsayiṃ. 

79 . 

‘‘Tena kammavipākena, devadatto silaṃ khipi; 

Aṅguṭṭhaṃ piṃsayī pāde, mama pāsāṇasakkharā. 

[5] 

80 . 

‘‘Purehaṃ dārako hutvā, kīḷamāno mahāpathe; 

Paccekabuddhaṃ disvāna, magge sakalikaṃ khipiṃ . 

81 . 

‘‘Tena kammavipākena, idha pacchimake bhave; 

Vadhatthaṃ maṃ devadatto, abhimāre payojayi. 

[6] 

82 . 

‘‘Hatthāroho pure āsiṃ, paccekamunimuttamaṃ; 

Piṇḍāya vicarantaṃ taṃ, āsādesiṃ gajenahaṃ. 

83 . 

‘‘Tena kammavipākena, bhanto nāḷāgirī gajo; 

Giribbaje puravare, dāruṇo samupāgami . 

[7] 

84 . 

‘‘Rājāhaṃ patthivo āsiṃ, sattiyā purisaṃ haniṃ; 

Tena kammavipākena, niraye paccisaṃ bhusaṃ. 

85 . 

‘‘Kammuno tassa sesena, idāni sakalaṃ mama; 

Pāde chaviṃ pakappesi , na hi kammaṃ vinassati. 

[8] 

86 . 

‘‘Ahaṃ kevaṭṭagāmasmiṃ, ahuṃ kevaṭṭadārako; 

Macchake ghātite disvā, janayiṃ somanassakaṃ . 

87 . 

‘‘Tena kammavipākena, sīsadukkhaṃ ahū mama; 

Sabbe sakkā ca haññiṃsu, yadā hani viṭaṭūbho . 

[9] 

88 . 

‘‘Phussassāhaṃ pāvacane, sāvake paribhāsayiṃ; 

Yavaṃ khādatha bhuñjatha, mā ca bhuñjatha sālayo. 

89 . 

‘‘Tena kammavipākena, temāsaṃ khāditaṃ yavaṃ; 

Nimantito brāhmaṇena, verañjāyaṃ vasiṃ tadā. 

[10] 

90 . 

‘‘Nibbuddhe vattamānamhi, mallaputtaṃ niheṭhayiṃ ; 

Tena kammavipākena, piṭṭhidukkhaṃ ahū mama. 

[11] 

91 . 

‘‘Tikicchako ahaṃ āsiṃ, seṭṭhiputtaṃ virecayiṃ; 

Tena kammavipākena, hoti pakkhandikā mama. 

[12] 

92 . 

‘‘Avacāhaṃ jotipālo, sugataṃ kassapaṃ tadā; 

Kuto nu bodhi muṇḍassa, bodhi paramadullabhā. 

93 . 

‘‘Tena kammavipākena, acariṃ dukkaraṃ bahuṃ; 

Chabbassānuruveḷāyaṃ, tato bodhimapāpuṇiṃ. 

94 . 

‘‘Nāhaṃ etena maggena, pāpuṇiṃ bodhimuttamaṃ; 

Kummaggena gavesissaṃ, pubbakammena vārito. 

95 . 

‘‘Puññapāpaparikkhīṇo, sabbasantāpavajjito; 

Asoko anupāyāso, nibbāyissamanāsavo. 

96 . 

‘‘Evaṃ jino viyākāsi, bhikkhusaṅghassa aggato; 

Sabbābhiññābalappatto, anotatte mahāsare’’ti. 

Itthaṃ sudaṃ bhagavā attano pubbacaritaṃ kammapilotikaṃ nāma buddhāpadānadhammapariyāyaṃ abhāsitthāti. 

Pubbakammapilotikaṃ nāma buddhāpadānaṃ dasamaṃ. 

Avaṭaphalavaggo ekūnacattālīsamo. 

Tassuddānaṃ – 

Avaṭaṃ labujañceva, udumbarapilakkhu ca; 

Phāru vallī ca kadalī, panaso koṭivīsako. 

Pubbakammapiloti ca, apadānaṃ mahesino; 

Gāthāyo ekanavuti, gaṇitāyo vibhāvibhi. 

Cuddasamaṃ bhāṇavāraṃ. 

40. Pilindavacchavaggo 

1. Pilindavacchattheraapadānaṃ 

1 . 

‘‘Nagare haṃsavatiyā, āsiṃ dovāriko ahaṃ; 

Akkhobhaṃ amitaṃ bhogaṃ, ghare sannicitaṃ mama. 

2 . 

‘‘Rahogato nisīditvā, pahaṃsitvāna mānasaṃ ; 

Nisajja pāsādavare, evaṃ cintesahaṃ tadā. 

(Cintanākāro) 

3 . 

‘‘‘Bahū medhigatā bhogā, phītaṃ antepuraṃ mama; 

Rājāpi sannimantesi, ānando pathavissaro. 

4 . 

‘‘‘Ayañca buddho uppanno, adhiccuppattiko muni; 

Saṃvijjanti ca me bhogā, dānaṃ dassāmi satthuno. 

5 . 

‘‘‘Padumena rājaputtena, dinnaṃ dānavaraṃ jine; 

Hatthināge ca pallaṅke, apassenañcanappakaṃ. 

6 . 

‘‘‘Ahampi dānaṃ dassāmi, saṅghe gaṇavaruttame; 

Adinnapubbamaññesaṃ, bhavissaṃ ādikammiko. 

7 . 

‘‘‘Cintetvāhaṃ bahuvidhaṃ, yāge yassa sukhaṃphalaṃ; 

Parikkhāradānamaddakkhiṃ, mama saṅkappapūraṇaṃ. 

8 . 

‘‘‘Parikkhārāni dassāmi, saṅghe gaṇavaruttame; 

Adinnapubbamaññesaṃ, bhavissaṃ ādikammiko’. 

(Dānavatthusampādanaṃ) 

9 . 

‘‘Naḷakāre upāgamma, chattaṃ kāresi tāvade; 

Chattasatasahassāni, ekato sannipātayiṃ. 

10 . 

‘‘Dussasatasahassāni, ekato sannipātayiṃ; 

Pattasatasahassāni, ekato sannipātayiṃ. 

11 . 

‘‘Vāsiyo satthake cāpi, sūciyo nakhachedane; 

Heṭṭhāchatte ṭhapāpesiṃ, kāretvā tadanucchave. 

12 . 

‘‘Vidhūpane tālavaṇṭe, morahatthe ca cāmare; 

Parissāvane teladhāre , kārayiṃ tadanucchave. 

13 . 

‘‘Sūcighare aṃsabaddhe, athopi kāyabandhane; 

Ādhārake ca sukate, kārayiṃ tadanucchave. 

14 . 

‘‘Paribhogabhājane ca, athopi lohathālake; 

Bhesajje pūrayitvāna, heṭṭhāchatte ṭhapesahaṃ. 

15 . 

‘‘Vacaṃ usīraṃ laṭṭhimadhuṃ, pipphalī maricāni ca; 

Harītakiṃ siṅgīveraṃ, sabbaṃ pūresi bhājane. 

16 . 

‘‘Upāhanā pādukāyo, atho udakapuñchane; 

Kattaradaṇḍe sukate, kārayiṃ tadanucchave. 

17 . 

‘‘Osadhañjananāḷī ca , salākā dhammakuttarā; 

Kuñcikā pañcavaṇṇehi, sibbite kuñcikāghare. 

18 . 

‘‘Āyoge dhūmanette ca, athopi dīpadhārake; 

Tumbake ca karaṇḍe ca, kārayiṃ tadanucchave. 

19 . 

‘‘Saṇḍāse pipphale ceva, athopi malahārake; 

Bhesajjathavike ceva, kārayiṃ tadanucchave. 

20 . 

‘‘Āsandiyo pīṭhake ca, pallaṅke caturomaye; 

Tadanucchave kārayitvā, heṭṭhāchatte ṭhapesahaṃ. 

21 . 

‘‘Uṇṇābhisī tūlabhisī, athopi pīṭhikābhisī ; 

Bimbohane ca sukate, kārayiṃ tadanucchave. 

22 . 

‘‘Kuruvinde madhusitthe, telaṃ hatthappatāpakaṃ; 

Sipāṭiphalake sucī, mañcaṃ attharaṇena ca. 

23 . 

‘‘Senāsane pādapuñche, sayanāsanadaṇḍake; 

Dantapoṇe ca āṭalī , sīsālepanagandhake. 

24 . 

‘‘Araṇī phalapīṭhe ca, pattapidhānathālake; 

Udakassa kaṭacchū ca, cuṇṇakaṃ rajanambaṇaṃ . 

25 . 

‘‘Sammajjanaṃ udapattaṃ, tathā vassikasāṭikaṃ; 

Nisīdanaṃ kaṇḍucchādi, atha antaravāsakaṃ. 

26 . 

‘‘Uttarāsaṅgasaṅghāṭī, natthukaṃ mukhasodhanaṃ; 

Biḷaṅgaloṇaṃ pahūtañca , madhuñca dadhipānakaṃ. 

27 . 

‘‘Dhūpaṃ sitthaṃ pilotiñca, mukhapuñchanasuttakaṃ; 

Dātabbaṃ nāma yaṃ atthi, yañca kappati satthuno. 

28 . 

‘‘Sabbametaṃ samānetvā, ānandaṃ upasaṅkamiṃ; 

Upasaṅkamma rājānaṃ, janetāraṃ mahesino ; 

Sirasā abhivādetvā, idaṃ vacanamabraviṃ. 

(Dānokāsayācanā) 

29 . 

‘‘‘Ekato jātasaṃvaddhā, ubhinnaṃ ekato manaṃ ; 

Sādhāraṇā sukhadukkhe, ubho ca anuvattakā. 

30 . 

‘‘‘Atthi cetasikaṃ dukkhaṃ, tavādheyyaṃ arindama; 

Yadi sakkosi taṃ dukkhaṃ, vinodeyyāsi khattiya. 

31 . 

‘‘‘Tava dukkhaṃ mama dukkhaṃ, ubhinnaṃ ekato mano ; 

Niṭṭhitanti vijānāhi, mamādheyyaṃ sace tuvaṃ. 

32 . 

‘‘‘Jānāhi kho mahārāja, dukkhaṃ me dubbinodayaṃ; 

Pahu samāno gajjasu, ekaṃ te duccajaṃ varaṃ. 

33 . 

‘‘‘Yāvatā vijite atthi, yāvatā mama jīvitaṃ; 

Etehi yadi te attho, dassāmi avikampito. 

34 . 

‘‘‘Gajjitaṃ kho tayā deva, micchā taṃ bahu gajjitaṃ; 

Jānissāmi tuvaṃ ajja, sabbadhamme patiṭṭhitaṃ. 

35 . 

‘‘‘Atibāḷhaṃ nipīḷesi, dadamānassa me sato; 

Kiṃ te me pīḷitenattho, patthitaṃ te kathehi me. 

36 . 

‘‘‘Icchāmahaṃ mahārāja, buddhaseṭṭhaṃ anuttaraṃ; 

Bhojayissāmi sambuddhaṃ, vajjaṃ me māhu jīvitaṃ. 

37 . 

‘‘‘Aññaṃ tehaṃ varaṃ dammi, mā yācittho tathāgataṃ ; 

Adeyyo kassaci buddho, maṇi jotiraso yathā. 

38 . 

‘‘‘Nanu te gajjitaṃ deva, yāva jīvitamattano ; 

Jīvitaṃ dadamānena, yuttaṃ dātuṃ tathāgataṃ. 

39 . 

‘‘‘Ṭhapanīyo mahāvīro, adeyyo kassaci jino; 

Na me paṭissuto buddho, varassu amitaṃ dhanaṃ. 

40 . 

‘‘‘Vinicchayaṃ pāpuṇāma, pucchissāma vinicchaye; 

Yathāsaṇṭhaṃ kathessanti, paṭipucchāma taṃ tathā. 

41 . 

‘‘‘Rañño hatthe gahetvāna, agamāsiṃ vinicchayaṃ; 

Purato akkhadassānaṃ, idaṃ vacanamabraviṃ. 

42 . 

‘‘‘Suṇantu me akkhadassā, rājā varamadāsi me; 

Na kiñci ṭhapayitvāna, jīvitampi pavārayi. 

43 . 

‘‘‘Tassa me varadinnassa, buddhaseṭṭhaṃ variṃ ahaṃ; 

Sudinno hoti me buddho, chindatha saṃsayaṃ mama. 

44 . 

‘‘‘Sossāma tava vacanaṃ, bhūmipālassa rājino; 

Ubhinnaṃ vacanaṃ sutvā, chindissāmettha saṃsayaṃ. 

45 . 

‘‘‘Sabbaṃ deva tayā dinnaṃ, imassa sabbagāhikaṃ ; 

Na kiñci ṭhapayitvāna, jīvitampi pavārayi. 

46 . 

‘‘‘Kicchappattova hutvāna, yācī varamanuttaraṃ ; 

Imaṃ sudukkhitaṃ ñatvā, adāsiṃ sabbagāhikaṃ. 

47 . 

‘‘‘Parājayo tuvaṃ deva, assa deyyo tathāgato; 

Ubhinnaṃ saṃsayo chinno, yathāsaṇṭhamhi tiṭṭhatha. 

48 . 

‘‘‘Rājā tattheva ṭhatvāna, akkhadassetadabravi; 

Sammā mayhampi deyyātha, puna buddhaṃ labhāmahaṃ. 

49 . 

‘‘‘Pūretvā tava saṅkappaṃ, bhojayitvā tathāgataṃ; 

Puna deyyāsi sambuddhaṃ, ānandassa yasassino’. 

(Nimantanakathā) 

50 . 

‘‘Akkhadassebhivādetvā, ānandañcāpi khattiyaṃ; 

Tuṭṭho pamudito hutvā, sambuddhamupasaṅkamiṃ. 

51 . 

‘‘Upasaṅkamma sambuddhaṃ, oghatiṇṇamanāsavaṃ; 

Sirasā abhivādetvā, idaṃ vacanamabraviṃ. 

52 . 

‘Vasīsatasahassehi , adhivāsehi cakkhuma; 

Hāsayanto mama cittaṃ, nivesanamupehi me’. 

53 . 

‘‘Padumuttaro lokavidū, āhutīnaṃ paṭiggaho; 

Mama saṅkappamaññāya, adhivāsesi cakkhumā. 

54 . 

‘‘Adhivāsanamaññāya, abhivādiya satthuno; 

Haṭṭho udaggacittohaṃ, nivesanamupāgamiṃ. 

(Dānapaṭiyādanaṃ) 

55 . 

‘‘Mittāmacce samānetvā, idaṃ vacanamabraviṃ; 

‘Sudullabho mayā laddho, maṇi jotiraso yathā. 

56 . 

‘‘‘Kena taṃ pūjayissāma, appameyyo anūpamo; 

Atulo asamo dhīro, jino appaṭipuggalo. 

57 . 

‘‘‘Tathāsamasamo ceva, adutiyo narāsabho; 

Dukkaraṃ adhikārañhi, buddhānucchavikaṃ mayā. 

58 . 

‘‘‘Nānāpupphe samānetvā, karoma pupphamaṇḍapaṃ; 

Buddhānucchavikaṃ etaṃ, sabbapūjā bhavissati’. 

59 . 

‘‘Uppalaṃ padumaṃ vāpi, vassikaṃ adhimuttakaṃ ; 

Campakaṃ nāgapupphañca, maṇḍapaṃ kārayiṃ ahaṃ. 

60 . 

‘‘Satāsanasahassāni, chattacchāyāya paññapiṃ; 

Pacchimaṃ āsanaṃ mayhaṃ, adhikaṃ satamagghati. 

61 . 

‘‘Satāsanasahassāni, chattacchāyāya paññapiṃ; 

Paṭiyādetvā annapānaṃ, kālaṃ ārocayiṃ ahaṃ. 

62 . 

‘‘Ārocitamhi kālamhi, padumuttaro mahāmuni; 

Vasīsatasahassehi, nivesanamupesi me. 

63 . 

‘‘Dhārentaṃ uparicchattaṃ , suphullapupphamaṇḍape; 

Vasīsatasahassehi, nisīdi purisuttamo. 

64 . 

‘‘‘Chattasatasahassāni, satasahassamāsanaṃ; 

Kappiyaṃ anavajjañca, paṭigaṇhāhi cakkhuma’. 

65 . 

‘‘Padumuttaro lokavidū, āhutīnaṃ paṭiggaho; 

Mamaṃ tāretukāmo so, sampaṭicchi mahāmuni. 

(Dānakathā) 

66 . 

‘‘Bhikkhuno ekamekassa, paccekaṃ pattamadāsahaṃ; 

Jahiṃsu sumbhakaṃ pattaṃ, lohapattaṃ adhārayuṃ. 

67 . 

‘‘Sattarattindivaṃ buddho, nisīdi pupphamaṇḍape; 

Bodhayanto bahū satte, dhammacakkaṃ pavattayi. 

68 . 

‘‘Dhammacakkaṃ pavattento, heṭṭhato pupphamaṇḍape; 

Cullāsītisahassānaṃ , dhammābhisamayo ahu. 

69 . 

‘‘Sattame divase patte, padumuttaro mahāmuni; 

Chattacchāyāyamāsīno, imā gāthā abhāsatha. 

(Byākaraṇaṃ) 

70 . 

‘‘‘Anūnakaṃ dānavaraṃ, yo me pādāsi māṇavo; 

Tamahaṃ kittayissāmi, suṇātha mama bhāsato. 

71 . 

‘‘‘Hatthī assā rathā pattī, senā ca caturaṅginī; 

Parivāressantimaṃ niccaṃ, sabbadānassidaṃ phalaṃ. 

72 . 

‘‘‘Hatthiyānaṃ assayānaṃ, sivikā sandamānikā; 

Upaṭṭhissantimaṃ niccaṃ, sabbadānassidaṃ phalaṃ. 

73 . 

‘‘‘Saṭṭhi rathasahassāni, sabbālaṅkārabhūsitā; 

Parivāressantimaṃ niccaṃ, sabbadānassidaṃ phalaṃ. 

74 . 

‘‘‘Saṭṭhi tūriyasahassāni, bheriyo samalaṅkatā; 

Vajjayissantimaṃ niccaṃ, sabbadānassidaṃ phalaṃ. 

75 . 

‘‘‘Chaḷāsītisahassāni, nāriyo samalaṅkatā; 

Vicittavatthābharaṇā, āmukkamaṇikuṇḍalā . 

76 . 

‘‘‘Aḷārapamhā hasulā, susaññā tanumajjhimā; 

Parivāressantimaṃ niccaṃ, sabbadānassidaṃ phalaṃ. 

77 . 

‘‘‘Tiṃsakappasahassāni, devaloke ramissati; 

Sahassakkhattuṃ devindo, devarajjaṃ karissati. 

78 . 

‘‘‘Sahassakkhattuṃ rājā ca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

79 . 

‘‘‘Devaloke vasantassa, puññakammasamaṅgino; 

Devalokapariyantaṃ, ratanachattaṃ dharissati. 

80 . 

‘‘‘Icchissati yadā chāyaṃ , chadanaṃ dussapupphajaṃ; 

Imassa cittamaññāya, nibaddhaṃ chādayissati. 

81 . 

‘‘‘Devalokā cavitvāna, sukkamūlena codito; 

Puññakammena saṃyutto, brahmabandhu bhavissati. 

82 . 

‘‘‘Kappasatasahassamhi, okkākakulasambhavo; 

Gotamo nāma gottena , satthā loke bhavissati. 

83 . 

‘‘‘Sabbametaṃ abhiññāya, gotamo sakyapuṅgavo; 

Bhikkhusaṅghe nisīditvā, etadagge ṭhapessati. 

84 . 

‘‘‘Pilindavacchanāmena , hessati satthusāvako; 

Devānaṃ asurānañca, gandhabbānañca sakkato. 

85 . 

‘‘‘Bhikkhūnaṃ bhikkhunīnañca, gihīnañca tatheva so; 

Piyo hutvāna sabbesaṃ, viharissatināsavo’. 

(Dānānisaṃsakathā) 

86 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova, kilese jhāpayī mama . 

87 . 

‘‘Aho me sukataṃ kammaṃ, puññakkhette anuttare; 

Yattha kāraṃ karitvāna, pattomhi acalaṃ padaṃ. 

88 . 

‘‘Anūnakaṃ dānavaraṃ, adāsi yo hi māṇavo; 

Ādipubbaṅgamo āsi, tassa dānassidaṃ phalaṃ. 

(1. Chattānisaṃso) 

89 . 

‘‘Chatte ca sugate datvā , saṅghe gaṇavaruttame; 

Aṭṭhānisaṃse anubhomi, kammānucchavike mama. 

90 . 

‘‘Sītaṃ uṇhaṃ na jānāmi, rajojallaṃ na limpati; 

Anupaddavo anīti ca, homi apacito sadā. 

91 . 

‘‘Sukhumacchaviko homi, visadaṃ hoti mānasaṃ; 

Chattasatasahassāni, bhave saṃsarato mama. 

92 . 

‘‘Sabbālaṅkārayuttāni , tassa kammassa vāhasā; 

Imaṃ jātiṃ ṭhapetvāna, matthake dhārayanti me. 

93 . 

‘‘Kasmā imāya jātiyā, natthi me chattadhāraṇā; 

Mama sabbaṃ kataṃ kammaṃ, vimuttichattapattiyā. 

(2. Dussānisaṃso) 

94 . 

‘‘Dussāni sugate datvā, saṅghe gaṇavaruttame; 

Aṭṭhānisaṃse anubhomi, kammānucchavike mama. 

95 . 

‘‘Suvaṇṇavaṇṇo virajo, sappabhāso patāpavā; 

Siniddhaṃ hoti me gattaṃ, bhave saṃsarato mama. 

96 . 

‘‘Dussasatasahassāni, setā pītā ca lohitā; 

Dhārenti matthake mayhaṃ, dussadānassidaṃ phalaṃ. 

97 . 

‘‘Koseyyakambaliyāni, khomakappāsikāni ca; 

Sabbattha paṭilabhāmi, tesaṃ nissandato ahaṃ. 

(3. Pattānisaṃso) 

98 . 

‘‘Patte sugate datvāna, saṅghe gaṇavaruttame; 

Dasānisaṃse anubhomi, kammānucchavike mama. 

99 . 

‘‘Suvaṇṇathāle maṇithāle, rajatepi ca thālake; 

Lohitaṅgamaye thāle, paribhuñjāmi sabbadā. 

100 . 

‘‘Anupaddavo anīti ca, homi apacito sadā; 

Lābhī annassa pānassa, vatthassa sayanassa ca. 

101 . 

‘‘Na vinassanti me bhogā, ṭhitacitto bhavāmahaṃ; 

Dhammakāmo sadā homi, appakleso anāsavo. 

102 . 

‘‘Devaloke manusse vā, anubandhā ime guṇā; 

Chāyā yathāpi rukkhassa, sabbattha na jahanti maṃ. 

(4. Vāsiānisaṃso) 

103 . 

‘‘Cittabandhanasambaddhā , sukatā vāsiyo bahū; 

Datvāna buddhaseṭṭhassa, saṅghassa ca tathevahaṃ. 

104 . 

‘‘Aṭṭhānisaṃse anubhomi, kammānucchavike mama; 

Sūro homavisārī ca, vesārajjesu pāramī. 

105 . 

‘‘Dhitivīriyavā homi, paggahītamano sadā; 

Kilesacchedanaṃ ñāṇaṃ, sukhumaṃ atulaṃ suciṃ; 

Sabbattha paṭilabhāmi, tassa nissandato ahaṃ. 

(5. Satthakānisaṃso) 

106 . 

‘‘Akakkase apharuse, sudhote satthake bahū; 

Pasannacitto datvāna, buddhe saṅghe tatheva ca. 

107 . 

‘‘Pañcānisaṃse anubhomi, kammānucchavike mama; 

Kalyāṇamittaṃ vīriyaṃ, khantiñca mettasatthakaṃ. 

108 . 

‘‘Taṇhāsallassa chinnattā, paññāsatthaṃ anuttaraṃ; 

Vajirena samaṃ ñāṇaṃ, tesaṃ nissandato labhe. 

(6. Sūciānisaṃso) 

109 . 

‘‘Sūciyo sugate datvā, saṅghe gaṇavaruttame; 

Pañcānisaṃse anubhomi, kammānucchavike mama. 

110 . 

‘‘Na saṃsayo kaṅkhacchedo, abhirūpo ca bhogavā; 

Tikkhapañño sadā homi, saṃsaranto bhavābhave. 

111 . 

‘‘Gambhīraṃ nipuṇaṃ ṭhānaṃ, atthaṃ ñāṇena passayiṃ; 

Vajiraggasamaṃ ñāṇaṃ, hoti me tamaghātanaṃ. 

(7. Nakhacchedanānisaṃso) 

112 . 

‘‘Nakhacchedane sugate, datvā saṅghe gaṇuttame; 

Pañcānisaṃse anubhomi, kammānucchavike mama. 

113 . 

‘‘Dāsidāse gavasse ca, bhatake nāṭake bahū; 

Nhāpite bhattake sūde, sabbattheva labhāmahaṃ. 

(8. Vidhūpanatālavaṇṭānisaṃso) 

114 . 

‘‘Vidhūpane sugate datvā, tālavaṇṭe ca sobhaṇe; 

Aṭṭhānisaṃse anubhomi, kammānucchavike mama. 

115 . 

‘‘Sītaṃ uṇhaṃ na jānāmi, pariḷāho na vijjati; 

Darathaṃ nābhijānāmi, cittasantāpanaṃ mama. 

116 . 

‘‘Rāgaggi dosamohaggi, mānaggi diṭṭhiaggi ca; 

Sabbaggī nibbutā mayhaṃ, tassa nissandato mama. 

(9. Morahattha-cāmaraṃ) 

117 . 

‘‘Morahatthe cāmariyo, datvā saṅghe gaṇuttame; 

Upasantakilesohaṃ, viharāmi anaṅgaṇo. 

(10. Parissāvana-dhammakaraṃ) 

118 . 

‘‘Parissāvane sugate, datvā dhammakaruttame ; 

Pañcānisaṃse anubhomi, kammānucchavike mama. 

119 . 

‘‘Sabbesaṃ samatikkamma, dibbaṃ āyuṃ labhāmahaṃ; 

Appasayho sadā homi, corapaccatthikehi vā. 

120 . 

‘‘Satthena vā visena vā, vihesampi na kubbate; 

Antarāmaraṇaṃ natthi, tesaṃ nissandato mama. 

(11. Teladhārānisaṃso) 

121 . 

‘‘Teladhāre sugate datvā, saṅghe gaṇavaruttame; 

Pañcānisaṃse anubhomi, kammānucchavike mama. 

122 . 

‘‘Sucārurūpo subhaddo , susamuggatamānaso; 

Avikkhittamano homi, sabbārakkhehi rakkhito. 

(12. Sūcigharānisaṃso) 

123 . 

‘‘Sūcighare sugate datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

124 . 

‘‘Cetosukhaṃ kāyasukhaṃ, iriyāpathajaṃ sukhaṃ; 

Ime guṇe paṭilabhe, tassa nissandato ahaṃ. 

(13. Aṃsabaddhānisaṃso) 

125 . 

‘‘Aṃsabaddhe jine datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

126 . 

‘‘Saddhamme gādhaṃ vindāmi, sarāmi dutiyaṃ bhavaṃ; 

Sabbattha succhavī homi, tassa nissandato ahaṃ. 

(14. Kāyabandhanānisaṃso) 

127 . 

‘‘Kāyabandhe jine datvā, saṅghe gaṇavaruttame; 

Chānisaṃse anubhomi, kammānucchavike mama. 

128 . 

‘‘Samādhīsu na kampāmi, vasī homi samādhisu; 

Abhejjapariso homi, ādeyyavacano sadā. 

129 . 

‘‘Upaṭṭhitasati homi, tāso mayhaṃ na vijjati; 

Devaloke manusse vā, anubandhā ime guṇā. 

(15. Ādhārakānisaṃso) 

130 . 

‘‘Ādhārake jine datvā, saṅghe gaṇavaruttame; 

Pañcavaṇṇehi dāyādo , acalo homi kenaci. 

131 . 

‘‘Ye keci me sutā dhammā, satiñāṇappabodhanā; 

Dhatā me na vinassanti, bhavanti suvinicchitā. 

(16. Bhājanānisaṃso) 

132 . 

‘‘Bhājane paribhoge ca, datvā buddhe gaṇuttame; 

Tīṇānisaṃse anubhomi, kammānucchavike mama. 

133 . 

‘‘Soṇṇamaye maṇimaye, athopi phalikāmaye; 

Lohitaṅgamaye ceva, labhāmi bhājane ahaṃ. 

134 . 

‘‘Bhariyā dāsadāsī ca, hatthissarathapattike; 

Itthī patibbatā ceva, paribhogāni sabbadā. 

135 . 

‘‘Vijjā mantapade ceva, vividhe āgame bahū; 

Sabbaṃ sippaṃ nisāmemi, paribhogāni sabbadā. 

(17. Thālakānisaṃso) 

136 . 

‘‘Thālake sugate datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

137 . 

‘‘Soṇṇamaye maṇimaye, athopi phalikāmaye; 

Lohitaṅgamaye ceva, labhāmi thālake ahaṃ. 

138 . 

‘‘Asatthake phalamaye, atho pokkharapattake; 

Madhupānakasaṅkhe ca, labhāmi thālake ahaṃ. 

139 . 

‘‘Vatte guṇe paṭipatti, ācārakiriyāsu ca; 

Ime guṇe paṭilabhe, tassa nissandato ahaṃ. 

(18. Bhesajjānisaṃso) 

140 . 

‘‘Bhesajjaṃ sugate datvā, saṅghe gaṇavaruttame; 

Dasānisaṃse anubhomi, kammānucchavike mama. 

141 . 

‘‘Āyuvā balavā dhīro, vaṇṇavā yasavā sukhī; 

Anupaddavo anīti ca, homi apacito sadā; 

Na me piyaviyogatthi, tassa nissandato mama. 

(19. Upāhanānisaṃso) 

142 . 

‘‘Upāhane jine datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

143 . 

‘‘Hatthiyānaṃ assayānaṃ, sivikā sandamānikā; 

Saṭṭhisatasahassāni, parivārenti maṃ sadā. 

144 . 

‘‘Maṇimayā tambamayā , soṇṇarajatapādukā; 

Nibbattanti paduddhāre, bhave saṃsarato mama. 

145 . 

‘‘Niyāmaṃ sati dhāvanti , āguācārasodhanaṃ ; 

Ime guṇe paṭilabhe, tassa nissandato ahaṃ. 

(20. Pādukānisaṃso) 

146 . 

‘‘Pāduke sugate datvā, saṅghe gaṇavaruttame; 

Iddhipādukamāruyha, viharāmi yadicchakaṃ. 

(21. Udakapuñchanānisaṃso) 

147 . 

‘‘Udakapucchanacoḷe , datvā buddhe gaṇuttame; 

Pañcānisaṃse anubhomi, kammānucchavike mama. 

148 . 

‘‘Suvaṇṇavaṇṇo virajo, sappabhāso patāpavā; 

Siniddhaṃ hoti me gattaṃ, rajojallaṃ na limpati; 

Ime guṇe paṭilabhe, tassa nissandato ahaṃ. 

(22. Kattaradaṇḍānisaṃso) 

149 . 

‘‘Kattaradaṇḍe sugate, datvā saṅghe gaṇuttame; 

Chānisaṃse anubhomi, kammānucchavike mama. 

150 . 

‘‘Puttā mayhaṃ bahū honti, tāso mayhaṃ na vijjati; 

Appasayho sadā homi, sabbārakkhehi rakkhito; 

Khalitampi na jānāmi, abhantaṃ mānasaṃ mama. 

(23. Osadhañjanānisaṃso) 

151 . 

‘‘Osadhaṃ añjanaṃ datvā, buddhe saṅghe gaṇuttame; 

Aṭṭhānisaṃse anubhomi, kammānucchavike mama. 

152 . 

‘‘Visālanayano homi, setapīto ca lohito; 

Anāvilapasannakkho, sabbarogavivajjito. 

153 . 

‘‘Labhāmi dibbanayanaṃ, paññācakkhuṃ anuttaraṃ; 

Ime guṇe paṭilabhe, tassa nissandato ahaṃ. 

(24. Kuñcikānisaṃso) 

154 . 

‘‘Kuñcike sugate datvā, saṅghe gaṇavaruttame; 

Dhammadvāravivaraṇaṃ, labhāmi ñāṇakuñcikaṃ. 

(25. Kuñcikāgharānisaṃso) 

155 . 

‘‘Kuñcikānaṃ ghare datvā, buddhe saṅghe gaṇuttame; 

Dvānisaṃse anubhomi, kammānucchavike mama; 

Appakodho anāyāso, saṃsaranto bhave ahaṃ. 

(26. Āyogānisaṃso) 

156 . 

‘‘Āyoge sugate datvā, saṅghe gaṇavaruttame; 

Pañcānisaṃse anubhomi, kammānucchavike mama. 

157 . 

‘‘Samādhīsu na kampāmi, vasī homi samādhisu; 

Abhejjapariso homi, ādeyyavacano sadā; 

Jāyati bhogasampatti, bhave saṃsarato mama. 

(27. Dhūmanettānisaṃso) 

158 . 

‘‘Dhūmanette jine datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

159 . 

‘‘Sati me ujukā hoti, susambandhā ca nhāravo; 

Labhāmi dibbanayanaṃ , tassa nissandato ahaṃ. 

(28. Dīpadhārānisaṃso) 

160 . 

‘‘Dīpadhāre jine datvā, saṅghe gaṇavaruttame; 

Tīṇānisaṃse anubhomi, kammānucchavike mama. 

161 . 

‘‘Jātimā aṅgasampanno, paññavā buddhasammato ; 

Ime guṇe paṭilabhe, tassa nissandato ahaṃ. 

(29. Tumbaka-karaṇḍo) 

162 . 

‘‘Tumbake ca karaṇḍe ca, datvā buddhe gaṇuttame; 

Dasānisaṃse anubhomi, kammānucchavike mama. 

163 . 

‘‘Sugutto sukhasamaṅgī, mahāyaso tathāgati; 

Vipattivigato sukhumālo, sabbītiparivajjito. 

164 . 

‘‘Vipule ca guṇe lābhī, samāva calanā mama; 

Suvivajjitaubbego, tumbake ca karaṇḍake. 

165 . 

‘‘Labhāmi caturo vaṇṇe, hatthissaratanāni ca; 

Tāni me na vinassanti, tumbadāne idaṃ phalaṃ. 

(30. Malaharaṇānisaṃso) 

166 . 

‘‘Malaharaṇiyo datvā, buddhe saṅghe gaṇuttame; 

Pañcānisaṃse anubhomi, kammānucchavike mama. 

167 . 

‘‘Sabbalakkhaṇasampanno, āyupaññāsamāhito; 

Sabbāyāsavinimutto, kāyo me hoti sabbadā. 

(31. Pipphalānisaṃso) 

168 . 

‘‘Taṇudhāre sunisite, saṅghe datvāna pipphale; 

Kilesakantanaṃ ñāṇaṃ, labhāmi atulaṃ suciṃ. 

(32. Bhaṇḍāsānisaṃso) 

169 . 

‘‘Saṇḍāse sugate datvā, saṅghe gaṇavaruttame; 

Kilesabhañjanaṃ ñāṇaṃ, labhāmi atulaṃ suciṃ. 

(33. Natthukānisaṃso) 

170 . 

‘‘Natthuke sugate datvā, saṅghe gaṇavaruttame; 

Aṭṭhānisaṃse anubhomi, kammānucchavike mama. 

171 . 

‘‘Saddhaṃ sīlaṃ hiriñcāpi, atha ottappiyaṃ guṇaṃ; 

Sutaṃ cāgañca khantiñca, paññaṃ me aṭṭhamaṃ guṇaṃ. 

(34. Pīṭhakānisaṃso) 

172 . 

‘‘Pīṭhake sugate datvā, saṅghe gaṇavaruttame; 

Pañcānisaṃse anubhomi, kammānucchavike mama. 

173 . 

‘‘Ucce kule pajāyāmi, mahābhogo bhavāmahaṃ; 

Sabbe maṃ apacāyanti, kitti abbhuggatā mama. 

174 . 

‘‘Kappasatasahassāni, pallaṅkā caturassakā; 

Parivārenti maṃ niccaṃ, saṃvibhāgarato ahaṃ. 

(35. Bhisiānisaṃso) 

175 . 

‘‘Bhisiyo sugate datvā, saṅghe gaṇavaruttame; 

Chānisaṃse anubhomi, kammānucchavike mama. 

176 . 

‘‘Samasugattopacito, muduko cārudassano; 

Labhāmi ñāṇaparivāraṃ, bhisidānassidaṃ phalaṃ. 

177 . 

‘‘Tūlikā vikatikāyo, kaṭṭissā cittakā bahū; 

Varapotthake kambale ca, labhāmi vividhe ahaṃ. 

178 . 

‘‘Pāvārike ca muduke, mudukājinaveṇiyo; 

Labhāmi vividhatthāre , bhisidānassidaṃ phalaṃ. 

179 . 

‘‘Yato sarāmi attānaṃ, yato pattosmi viññutaṃ; 

Atuccho jhānamañcomhi, bhisidānassidaṃ phalaṃ. 

(36. Bibbohanānisaṃso) 

180 . 

‘‘Bibbohane jine datvā, saṅghe gaṇavaruttame; 

Chānisaṃse anubhomi, kammānucchavike mama. 

181 . 

‘‘Uṇṇike padumake ca, atho lohitacandane; 

Bibbohane upādhemi, uttamaṅgaṃ sadā mama. 

182 . 

‘‘Aṭṭhaṅgike maggavare, sāmaññe caturo phale; 

Tesu ñāṇaṃ uppādetvā , vihare niccakālikaṃ. 

183 . 

‘‘Dāne dame saṃyame ca, appamaññāsu rūpisu; 

Tesu ñāṇaṃ uppādetvā , vihare sabbakālikaṃ. 

184 . 

‘‘Vatte guṇe paṭipatti, ācārakiriyāsu ca; 

Tesu ñāṇaṃ uppādetvā , vihare sabbadā ahaṃ. 

185 . 

‘‘Caṅkame vā padhāne vā, vīriye bodhipakkhiye; 

Tesu ñāṇaṃ uppādetvā, viharāmi yadicchakaṃ. 

186 . 

‘‘Sīlaṃ samādhi paññā ca, vimutti ca anuttarā; 

Tesu ñāṇaṃ uppādetvā , viharāmi sukhaṃ ahaṃ. 

(37. Phalapīṭhānisaṃso) 

187 . 

‘‘Phalapīṭhe jine datvā, saṅghe gaṇavaruttame; 

Dvānisaṃse anubhomi, kammānucchavike mama. 

188 . 

‘‘Soṇṇamaye maṇimaye, dantasāramaye bahū; 

Pallaṅkaseṭṭhe vindāmi, phalapīṭhassidaṃ phalaṃ. 

(38. Pādapīṭhānisaṃso) 

189 . 

‘‘Pādapīṭhe jine datvā, saṅghe gaṇavaruttame; 

Dvānisaṃse anubhomi, kammānucchavike mama; 

Labhāmi bahuke yāne, pādapīṭhassidaṃ phalaṃ. 

190 . 

‘‘Dāsī dāsā ca bhariyā, ye caññe anujīvino; 

Sammā paricarante maṃ, pādapīṭhassidaṃ phalaṃ. 

(39. Telabbhañjanānisaṃso) 

191 . 

‘‘Telaabbhañjane datvā, saṅghe gaṇavaruttame; 

Pañcānisaṃse anubhomi, kammānucchavike mama. 

192 . 

‘‘Abyādhitā rūpavatā, khippaṃ dhammanisantitā; 

Lābhitā annapānassa, āyupañcamakaṃ mama. 

(40. Sappitelānisaṃso) 

193 . 

‘‘Sappitelañca datvāna, saṅghe gaṇavaruttame; 

Pañcānisaṃse anubhomi, kammānucchavike mama. 

194 . 

‘‘Thāmavā rūpasampanno, pahaṭṭhatanujo sadā; 

Abyādhi visado homi, sappitelassidaṃ phalaṃ. 

(41. Mukhasodhanakānisaṃso) 

195 . 

‘‘Mukhasodhanakaṃ datvā, buddhe saṅghe gaṇuttame; 

Pañcānisaṃse anubhomi, kammānucchavike mama. 

196 . 

‘‘Visuddhakaṇṭho madhurassaro, kāsasāsavivajjito; 

Uppalagandho mukhato, upavāyati me sadā. 

(42. Dadhiānisaṃso) 

197 . 

‘‘Dadhiṃ datvāna sampannaṃ, buddhe saṅghe gaṇuttame; 

Bhuñjāmi amataṃ bhattaṃ , varaṃ kāyagatāsatiṃ. 

(43. Madhuānisaṃso) 

198 . 

‘‘Vaṇṇagandharasopetaṃ, madhuṃ datvā jine gaṇe; 

Anūpamaṃ atuliyaṃ, pive muttirasaṃ ahaṃ. 

(44.Rasānisaṃso) 

199 . 

‘‘Yathābhūtaṃ rasaṃ datvā, buddhe saṅghe gaṇuttame; 

Caturo phale anubhomi, kammānucchavike mama. 

(45. Annapānānisaṃso) 

200 . 

‘‘Annaṃ pānañca datvāna, buddhe saṅghe gaṇuttame; 

Dasānisaṃse anubhomi, kammānucchavike mama. 

201 . 

‘‘Āyuvā balavā dhīro, vaṇṇavā yasavā sukhī; 

Lābhī annassa pānassa, sūro paññāṇavā sadā; 

Ime guṇe paṭilabhe, saṃsaranto bhave ahaṃ. 

(46. Dhūpānisaṃso) 

202 . 

‘‘Dhūpaṃ datvāna sugate, saṅghe gaṇavaruttame; 

Dasānisaṃse anubhomi, kammānucchavike mama. 

203 . 

‘‘Sugandhadeho yasavā, sīghapañño ca kittimā; 

Tikkhapañño bhūripañño, hāsagambhīrapaññavā. 

204 . 

‘‘Vepullajavanapañño , saṃsaranto bhavābhave; 

Tasseva vāhasā dāni, patto santisukhaṃ sivaṃ. 

(Sādhāraṇānisaṃso) 

205 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

206 . 

‘‘Svāgataṃ vata me āsi, mama buddhassa santike ; 

Tisso vijjā anuppattā, kataṃ buddhassa sāsanaṃ. 

207 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā pilindavaccho thero imā gāthāyo abhāsitthāti. 

Pilindavacchattherassāpadānaṃ paṭhamaṃ. 

2. Selattheraapadānaṃ 

208 . 

‘‘Nagare haṃsavatiyā, vīthisāmī ahosahaṃ; 

Mama ñātī samānetvā, idaṃ vacanamabraviṃ. 

209 . 

‘‘‘Buddho loke samuppanno, puññakkhetto anuttaro ; 

Āsi so sabbalokassa, āhutīnaṃ paṭiggaho. 

210 . 

‘‘‘Khattiyā negamā ceva, mahāsālā ca brāhmaṇā; 

Pasannacittā sumanā, pūgadhammaṃ akaṃsu te. 

211 . 

‘‘‘Hatthārohā anīkaṭṭhā, rathikā pattikārakā; 

Pasannacittā sumanā, pūgadhammaṃ akaṃsu te. 

212 . 

‘‘‘Uggā ca rājaputtā ca, vesiyānā ca brāhmaṇā; 

Pasannacittā sumanā, pūgadhammaṃ akaṃsu te. 

213 . 

‘‘‘Āḷārikā kappakā ca, nhāpakā mālakārakā; 

Pasannacittā sumanā, pūgadhammaṃ akaṃsu te. 

214 . 

‘‘‘Rajakā pesakārā ca, cammakārā ca nhāpitā; 

Pasannacittā sumanā, pūgadhammaṃ akaṃsu te. 

215 . 

‘‘‘Usukārā bhamakārā, cammakārā ca tacchakā; 

Pasannacittā sumanā, pūgadhammaṃ akaṃsu te. 

216 . 

‘‘‘Kammārā soṇṇakārā ca, tipulohakarā tathā; 

Pasannacittā sumanā, pūgadhammaṃ akaṃsu te. 

217 . 

‘‘‘Bhatakā ceṭakā ceva, dāsakammakarā bahū; 

Yathāsakena thāmena, pūgadhammaṃ akaṃsu te. 

218 . 

‘‘‘Udahārā kaṭṭhahārā, kassakā tiṇahārakā; 

Yathāsakena thāmena, pūgadhammaṃ akaṃsu te. 

219 . 

‘‘‘Pupphikā mālikā ceva, paṇṇikā phalahārakā; 

Yathāsakena thāmena, pūgadhammaṃ akaṃsu te. 

220 . 

‘‘‘Gaṇikā kumbhadāsī ca, pūvikā macchikāpi ca; 

Yathāsakena thāmena, pūgadhammaṃ akaṃsu te. 

221 . 

‘‘‘Etha sabbe samāgantvā, gaṇaṃ bandhāma ekato; 

Adhikāraṃ karissāma, puññakkhette anuttare’. 

222 . 

‘‘Te me sutvāna vacanaṃ, gaṇaṃ bandhiṃsu tāvade; 

Upaṭṭhānasālaṃ sukataṃ, bhikkhusaṅghassa kārayuṃ. 

223 . 

‘‘Niṭṭhāpetvāna taṃ sālaṃ, udaggo tuṭṭhamānaso; 

Pareto tehi sabbehi, sambuddhamupasaṅkamiṃ. 

224 . 

‘‘Upasaṅkamma sambuddhaṃ, lokanāthaṃ narāsabhaṃ; 

Vanditvā satthuno pāde, idaṃ vacanamabraviṃ. 

225 . 

‘‘‘Ime tīṇi satā vīra, purisā ekato gaṇā; 

Upaṭṭhānasālaṃ sukataṃ, niyyādenti tuvaṃ muni’. 

226 . 

‘‘Bhikkhusaṅghassa purato, sampaṭicchatva cakkhumā; 

Tiṇṇaṃ satānaṃ purato, imā gāthā abhāsatha. 

227 . 

‘‘‘Tisatāpi ca jeṭṭho ca, anuvattiṃsu ekato; 

Sampattiñhi karitvāna, sabbe anubhavissatha. 

228 . 

‘‘‘Pacchime bhave sampatte, sītibhāvamanuttaraṃ; 

Ajaraṃ amataṃ santaṃ, nibbānaṃ phassayissatha’. 

229 . 

‘‘Evaṃ buddho viyākāsi, sabbaññū samaṇuttaro; 

Buddhassa vacanaṃ sutvā, somanassaṃ pavedayiṃ. 

230 . 

‘‘Tiṃsa kappasahassāni, devaloke ramiṃ ahaṃ; 

Devādhipo pañcasataṃ, devarajjamakārayiṃ. 

231 . 

‘‘Sahassakkhattuṃ rājā ca, cakkavattī ahosahaṃ; 

Devarajjaṃ karontassa, mahādevā avandisuṃ. 

232 . 

‘‘Idha mānusake rajjaṃ , parisā honti bandhavā; 

Pacchime bhave sampatte, vāseṭṭho nāma brāhmaṇo. 

233 . 

‘‘Asītikoṭi nicayo, tassa putto ahosahaṃ; 

Selo iti mama nāmaṃ, chaḷaṅge pāramiṃ gato. 

234 . 

‘‘Jaṅghāvihāraṃ vicaraṃ, sasissehi purakkhato; 

Jaṭābhārikabharitaṃ, keṇiyaṃ nāma tāpasaṃ. 

235 . 

‘‘Paṭiyattāhutiṃ disvā, idaṃ vacanamabraviṃ; 

‘Āvāho vā vivāho vā, rājā vā te nimantito’. 

236 . 

‘‘Āhutiṃ yiṭṭhukāmohaṃ, brāhmaṇe devasammate; 

Na nimantemi rājānaṃ, āhutī me na vijjati. 

237 . 

‘‘Na catthi mayhamāvāho, vivāho me na vijjati; 

Sakyānaṃ nandijanano, seṭṭho loke sadevake. 

238 . 

‘‘Sabbalokahitatthāya, sabbasattasukhāvaho; 

So me nimantito ajja, tassetaṃ paṭiyādanaṃ. 

239 . 

‘‘Timbarūsakavaṇṇābho , appameyyo anūpamo; 

Rūpenāsadiso buddho, svātanāya nimantito. 

240 . 

‘‘Ukkāmukhapahaṭṭhova, khadiraṅgārasannibho; 

Vijjūpamo mahāvīro, so me buddho nimantito. 

241 . 

‘‘Pabbatagge yathā acci, puṇṇamāyeva candimā; 

Naḷaggivaṇṇasaṅkāso, so me buddho nimantito. 

242 . 

‘‘Asambhīto bhayātīto, bhavantakaraṇo muni; 

Sīhūpamo mahāvīro, so me buddho nimantito. 

243 . 

‘‘Kusalo buddhadhammehi, apasayho parehi so; 

Nāgūpamo mahāvīro, so me buddho nimantito. 

244 . 

‘‘Saddhammācārakusalo , buddhanāgo asādiso; 

Usabhūpamo mahāvīro, so me buddho nimantito. 

245 . 

‘‘Anantavaṇṇo amitayaso, vicittasabbalakkhaṇo; 

Sakkūpamo mahāvīro, so me buddho nimantito. 

246 . 

‘‘Vasī gaṇī patāpī ca, tejassī ca durāsado; 

Brahmūpamo mahāvīro, so me buddho nimantito. 

247 . 

‘‘Pattadhammo dasabalo, balātibalapārago; 

Dharaṇūpamo mahāvīro, so me buddho nimantito. 

248 . 

‘‘Sīlavīcisamākiṇṇo, dhammaviññāṇakhobhito; 

Udadhūpamo mahāvīro, so me buddho nimantito. 

249 . 

‘‘Durāsado duppasaho, acalo uggato brahā; 

Nerūpamo mahāvīro, so me buddho nimantito. 

250 . 

‘‘Anantañāṇo asamasamo, atulo aggataṃ gato; 

Gaganūpamo mahāvīro, so me buddho nimantito. 

Pannarasamaṃ bhāṇavāraṃ. 

251 . 

‘‘Patiṭṭhā bhayabhītānaṃ, tāṇo saraṇagāminaṃ; 

Assāsako mahāvīro, so me buddho nimantito. 

252 . 

‘‘Āsayo buddhimantānaṃ, puññakkhettaṃ sukhesinaṃ; 

Ratanākaro mahāvīro, so me buddho nimantito. 

253 . 

‘‘Assāsako vedakaro, sāmaññaphaladāyako; 

Meghūpamo mahāvīro, so me buddho nimantito. 

254 . 

‘‘Lokacakkhu mahātejo, sabbatamavinodano; 

Sūriyūpamo mahāvīro, so me buddho nimantito. 

255 . 

‘‘Ārammaṇavimuttīsu, sabhāvadassano muni; 

Candūpamo mahāvīro, so me buddho nimantito. 

256 . 

‘‘Buddho samussito loke, lakkhaṇehi alaṅkato; 

Appameyyo mahāvīro, so me buddho nimantito. 

257 . 

‘‘Yassa ñāṇaṃ appameyyaṃ, sīlaṃ yassa anūpamaṃ; 

Vimutti asadisā yassa, so me buddho nimantito. 

258 . 

‘‘Yassa dhīti asadisā, thāmo yassa acintiyo; 

Yassa parakkamo jeṭṭho, so me buddho nimantito. 

259 . 

‘‘Rāgo doso ca moho ca, visā sabbe samūhatā; 

Agadūpamo mahāvīro, so me buddho nimantito. 

260 . 

‘‘Klesabyādhibahudukkha sabbatamavinodano ; 

Vejjūpamo mahāvīro, so me buddho nimantito. 

261 . 

‘‘Buddhoti bho yaṃ vadesi, ghosopeso sudullabho; 

Buddho buddhoti sutvāna, pīti me udapajjatha. 

262 . 

‘‘Abbhantaraṃ agaṇhantaṃ, pīti me bahi nicchare; 

Sohaṃ pītimano santo, idaṃ vacanamabraviṃ. 

263 . 

‘‘‘Kahaṃ nu kho so bhagavā, lokajeṭṭho narāsabho; 

Tattha gantvā namassissaṃ, sāmaññaphaladāyakaṃ’. 

264 . 

‘‘‘Paggayha dakkhiṇaṃ bāhuṃ, vedajāto katañjalī; 

Ācikkhi me dhammarājaṃ, sokasallavinodanaṃ. 

265 . 

‘‘‘Udentaṃva mahāmeghaṃ, nīlaṃ añjanasannibhaṃ; 

Sāgaraṃ viya dissantaṃ, passasetaṃ mahāvanaṃ. 

266 . 

‘‘‘Ettha so vasate buddho, adantadamako muni; 

Vinayanto ca veneyye, bodhento bodhipakkhiye. 

267 . 

‘‘‘Pipāsitova udakaṃ, bhojanaṃva jighacchito; 

Gāvī yathā vacchagiddhā, evāhaṃ viciniṃ jinaṃ. 

268 . 

‘‘‘Ācāraupacāraññū, dhammānucchavisaṃvaraṃ; 

Sikkhāpemi sake sisse, gacchante jinasantikaṃ. 

269 . 

‘‘‘Durāsadā bhagavanto, sīhāva ekacārino; 

Pade padaṃ nikkhipantā, āgaccheyyātha māṇavā. 

270 . 

‘‘‘Āsīviso yathā ghoro, migarājāva kesarī; 

Mattova kuñjaro dantī, evaṃ buddhā durāsadā. 

271 . 

‘‘‘Ukkāsitañca khipitaṃ, ajjhupekkhiya māṇavā; 

Pade padaṃ nikkhipantā, upetha buddhasantikaṃ. 

272 . 

‘‘‘Paṭisallānagarukā, appasaddā durāsadā; 

Durūpasaṅkamā buddhā, garū honti sadevake. 

273 . 

‘‘‘Yadāhaṃ pañhaṃ pucchāmi, paṭisammodayāmi vā; 

Appasaddā tadā hotha, munibhūtāva tiṭṭhatha. 

274 . 

‘‘‘Yaṃ so deseti sambuddho , khemaṃ nibbānapattiyā; 

Tamevatthaṃ nisāmetha, saddhammasavanaṃ sukhaṃ’. 

275 . 

‘‘Upasaṅkamma sambuddhaṃ, sammodiṃ muninā ahaṃ; 

Taṃ kathaṃ vītisāretvā, lakkhaṇe upadhārayiṃ. 

276 . 

‘‘Lakkhaṇe dve ca kaṅkhāmi, passāmi tiṃsalakkhaṇe; 

Kosohitavatthaguyhaṃ, iddhiyā dassayī muni. 

277 . 

‘‘Jivhaṃ ninnāmayitvāna, kaṇṇasote ca nāsike; 

Paṭimasi nalāṭantaṃ, kevalaṃ chādayī jino. 

278 . 

‘‘Tassāhaṃ lakkhaṇe disvā, paripuṇṇe sabyañjane; 

Buddhoti niṭṭhaṃ gantvāna, saha sissehi pabbajiṃ. 

279 . 

‘‘Satehi tīhi sahito, pabbajiṃ anagāriyaṃ; 

Addhamāse asampatte, sabbe pattāmha nibbutiṃ. 

280 . 

‘‘Ekato kammaṃ katvāna, puññakkhette anuttare; 

Ekato saṃsaritvāna, ekato vinivattayuṃ. 

281 . 

‘‘Gopānasiyo datvāna, pūgadhamme vasiṃ ahaṃ; 

Tena kammena sukatena, aṭṭha hetū labhāmahaṃ. 

282 . 

‘‘Disāsu pūjito homi, bhogā ca amitā mama; 

Patiṭṭhā homi sabbesaṃ, tāso mama na vijjati. 

283 . 

‘‘Byādhayo me na vijjanti, dīghāyuṃ pālayāmi ca; 

Sukhumacchaviko homi, āvāse patthite vase . 

284 . 

‘‘Aṭṭha gopānasī datvā, pūgadhamme vasiṃ ahaṃ; 

Paṭisambhidārahattañca, etaṃ me aparaṭṭhamaṃ. 

285 . 

‘‘Sabbavositavosāno, katakicco anāsavo; 

Aṭṭhagopānasī nāma, tava putto mahāmuni. 

286 . 

‘‘Pañca thambhāni datvāna, pūgadhamme vasiṃ ahaṃ; 

Tena kammena sukatena, pañca hetū labhāmahaṃ. 

287 . 

‘‘Acalo homi mettāya, anūnaṅgo bhavāmahaṃ; 

Ādeyyavacano homi, na dhaṃsemi yathā ahaṃ. 

288 . 

‘‘Abhantaṃ hoti me cittaṃ, akhilo homi kassaci; 

Tena kammena sukatena, vimalo homi sāsane. 

289 . 

‘‘Sagāravo sappatisso, katakicco anāsavo; 

Sāvako te mahāvīra, bhikkhu taṃ vandate muni. 

290 . 

‘‘Katvā sukatapallaṅkaṃ, sālāyaṃ paññapesahaṃ; 

Tena kammena sukatena, pañca hetū labhāmahaṃ. 

291 . 

‘‘Ucce kule pajāyitvā, mahābhogo bhavāmahaṃ; 

Sabbasampattiko homi, maccheraṃ me na vijjati. 

292 . 

‘‘Gamane patthite mayhaṃ, pallaṅko upatiṭṭhati; 

Saha pallaṅkaseṭṭhena, gacchāmi mama patthitaṃ. 

293 . 

‘‘Tena pallaṅkadānena, tamaṃ sabbaṃ vinodayiṃ; 

Sabbābhiññābalappatto, thero vandati taṃ muni. 

294 . 

‘‘Parakiccattakiccāni, sabbakiccāni sādhayiṃ; 

Tena kammena sukatena, pāvisiṃ abhayaṃ puraṃ. 

295 . 

‘‘Pariniṭṭhitasālamhi, paribhogamadāsahaṃ; 

Tena kammena sukatena, seṭṭhattaṃ ajjhupāgato. 

296 . 

‘‘Ye keci damakā loke, hatthiasse damenti ye; 

Karitvā kāraṇā nānā, dāruṇena damenti te. 

297 . 

‘‘Na hevaṃ tvaṃ mahāvīra, damesi naranāriyo; 

Adaṇḍena asatthena, damesi uttame dame. 

298 . 

‘‘Dānassa vaṇṇe kittento, desanākusalo muni; 

Ekapañhaṃ kathentova, bodhesi tisate muni. 

299 . 

‘‘Dantā mayaṃ sārathinā, suvimuttā anāsavā; 

Sabbābhiññābalapattā, nibbutā upadhikkhaye. 

300 . 

‘‘Satasahassito kappe, yaṃ dānamadadiṃ tadā; 

Atikkantā bhayā sabbe, sālādānassidaṃ phalaṃ. 

301 . 

‘‘Kilesā jhāpitā mayhaṃ…pe… viharāmi anāsavo. 

302 . 

‘‘Svāgataṃ vata me āsi…pe… kataṃ buddhassa sāsanaṃ. 

303 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā selo sapariso bhagavato santike imā gāthāyo abhāsitthāti. 

Selattherassāpadānaṃ dutiyaṃ. 

3. Sabbakittikattheraapadānaṃ 

304 . 

‘‘Kaṇikāraṃva jalitaṃ , dīparukkhaṃva ujjalaṃ ; 

Osadhiṃva virocantaṃ, vijjutaṃ gagane yathā. 

305 . 

‘‘Asambhītaṃ anuttāsiṃ, migarājaṃva kesariṃ; 

Ñāṇālokaṃ pakāsentaṃ, maddantaṃ titthiye gaṇe. 

306 . 

‘‘Uddharantaṃ imaṃ lokaṃ, chiddantaṃ sabbasaṃsayaṃ; 

Gajjantaṃ migarājaṃva, addasaṃ lokanāyakaṃ. 

307 . 

‘‘Jaṭājinadharo āsiṃ, brahā uju patāpavā; 

Vākacīraṃ gahetvāna, pādamūle apatthariṃ. 

308 . 

‘‘Kāḷānusāriyaṃ gayha, anulimpiṃ tathāgataṃ; 

Sambuddhamanulimpetvā, santhaviṃ lokanāyakaṃ. 

309 . 

‘‘Samuddharasimaṃ lokaṃ, oghatiṇṇa mahāmuni; 

Ñāṇālokena jotesi, nāvaṭaṃ ñāṇamuttamaṃ. 

310 . 

‘‘Dhammacakkaṃ pavattesi, maddase paratitthiye; 

Usabho jitasaṅgāmo, sampakampesi medaniṃ. 

311 . 

‘‘Mahāsamudde ūmiyo, velantamhi pabhijjare; 

Tatheva tava ñāṇamhi, sabbadiṭṭhī pabhijjare. 

312 . 

‘‘Sukhumacchikajālena, saramhi sampatānite; 

Antojālikatā pāṇā, pīḷitā honti tāvade. 

313 . 

‘‘Tatheva titthiyā loke, puthupāsaṇḍanissitā ; 

Antoñāṇavare tuyhaṃ, parivattanti mārisa. 

314 . 

‘‘Patiṭṭhā vuyhataṃ oghe, tvañhi nātho abandhunaṃ; 

Bhayaṭṭitānaṃ saraṇaṃ, muttitthīnaṃ parāyaṇaṃ. 

315 . 

‘‘Ekavīro asadiso, mettākaruṇasañcayo ; 

Asamo susamo santo , vasī tādī jitañjayo. 

316 . 

‘‘Dhīro vigatasammoho, anejo akathaṃkathī; 

Tusito vantadososi, nimmalo saṃyato suci. 

317 . 

‘‘Saṅgātigo hatamado , tevijjo tibhavantago; 

Sīmātigo dhammagaru, gatattho hitavabbhuto . 

318 . 

‘‘Tārako tvaṃ yathā nāvā, nidhīvassāsakārako; 

Asambhīto yathā sīho, gajarājāva dappito. 

319 . 

‘‘Thometvā dasagāthāhi, padumuttaraṃ mahāyasaṃ; 

Vanditvā satthuno pāde, tuṇhī aṭṭhāsahaṃ tadā. 

320 . 

‘‘Padumuttaro lokavidū, āhutīnaṃ paṭiggaho; 

Bhikkhusaṅghe ṭhito satthā, imā gāthā abhāsatha. 

321 . 

‘‘‘Yo me sīlañca ñāṇañca, saddhammañcāpi vaṇṇayi ; 

Tamahaṃ kittayissāmi, suṇātha mama bhāsato. 

322 . 

‘‘‘Saṭṭhi kappasahassāni, devaloke ramissati; 

Aññe devebhibhavitvā, issaraṃ kārayissati. 

323 . 

‘‘‘So pacchā pabbajitvāna, sukkamūlena codito; 

Gotamassa bhagavato, sāsane pabbajissati. 

324 . 

‘‘‘Pabbajitvāna kāyena, pāpakammaṃ vivajjiya; 

Sabbāsave pariññāya, nibbāyissatināsavo’. 

325 . 

‘‘Yathāpi megho thanayaṃ, tappeti mediniṃ imaṃ; 

Tatheva tvaṃ mahāvīra, dhammena tappayī mamaṃ. 

326 . 

‘‘Sīlaṃ paññañca dhammañca, thavitvā lokanāyakaṃ; 

Pattomhi paramaṃ santiṃ, nibbānaṃ padamaccutaṃ. 

327 . 

‘‘Aho nūna sa bhagavā, ciraṃ tiṭṭheyya cakkhumā; 

Aññātañca vijāneyyuṃ, phuseyyuṃ amataṃ padaṃ. 

328 . 

‘‘Ayaṃ me pacchimā jāti, bhavā sabbe samūhatā; 

Sabbāsave pariññāya, viharāmi anāsavo. 

329 . 

‘‘Satasahassito kappe, yaṃ buddhamabhithomayiṃ 

Duggatiṃ nābhijānāmi, kittanāya idaṃ phalaṃ. 

330 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

331 . 

‘‘Svāgataṃ vata me āsi…pe… kataṃ buddhassa sāsanaṃ. 

332 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sabbakittiko thero imā gāthāyo abhāsitthāti. 

Sabbakittikattherassāpadānaṃ tatiyaṃ. 

4. Madhudāyakattheraapadānaṃ 

333 . 

‘‘Sindhuyā nadiyā tīre, sukato assamo mama; 

Tattha vācemahaṃ sisse, itihāsaṃ salakkhaṇaṃ. 

334 . 

‘‘Dhammakāmā vinītā te, sotukāmā susāsanaṃ; 

Chaḷaṅge pāramippattā, sindhukūle vasanti te. 

335 . 

‘‘Uppātagamane ceva, lakkhaṇesu ca kovidā; 

Uttamatthaṃ gavesantā, vasanti vipine tadā. 

336 . 

‘‘Sumedho nāma sambuddho, loke uppajji tāvade; 

Amhākaṃ anukampanto, upāgacchi vināyako. 

337 . 

‘‘Upāgataṃ mahāvīraṃ, sumedhaṃ lokanāyakaṃ; 

Tiṇasanthārakaṃ katvā, lokajeṭṭhassadāsahaṃ. 

338 . 

‘‘Vipināto madhuṃ gayha, buddhaseṭṭhassadāsahaṃ; 

Sambuddho paribhuñjitvā, idaṃ vacanamabravi. 

339 . 

‘‘‘Yo taṃ adāsi madhuṃ me, pasanno sehi pāṇibhi; 

Tamahaṃ kittayissāmi, suṇātha mama bhāsato. 

340 . 

‘‘‘Iminā madhudānena, tiṇasanthārakena ca; 

Tiṃsa kappasahassāni, devaloke ramissati. 

341 . 

‘‘‘Tiṃsa kappasahassamhi, okkākakulasambhavo; 

Gotamo nāma gottena, satthā loke bhavissati. 

342 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

343 . 

‘‘‘Devalokā idhāgantvā, mātukucchiṃ upāgate; 

Madhuvassaṃ pavassittha, chādayaṃ madhunā mahiṃ’. 

344 . 

‘‘Mayi nikkhantamattamhi, kucchiyā ca suduttarā; 

Tatrāpi madhuvassaṃ me, vassate niccakālikaṃ. 

345 . 

‘‘Agārā abhinikkhamma, pabbajiṃ anagāriyaṃ; 

Lābhī annassa pānassa, madhudānassidaṃ phalaṃ. 

346 . 

‘‘Sabbakāmasamiddhohaṃ, bhavitvā devamānuse; 

Teneva madhudānena, pattomhi āsavakkhayaṃ. 

347 . 

‘‘Vuṭṭhamhi deve caturaṅgule tiṇe, sampupphite dharaṇīruhe sañchanne ; 

Suññe ghare maṇḍaparukkhamūlake, vasāmi niccaṃ sukhito anāsavo. 

348 . 

‘‘Majjhe mahante hīne ca , bhave sabbe atikkamiṃ ; 

Ajja me āsavā khīṇā, natthi dāni punabbhavo. 

349 . 

‘‘Tiṃsakappasahassamhi, yaṃ dānamadadiṃ tadā; 

Duggatiṃ nābhijānāmi, madhudānassidaṃ phalaṃ. 

350 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

351 . 

‘‘Svāgataṃ vata me āsi…pe… kataṃ buddhassa sāsanaṃ. 

352 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā madhudāyako thero imā gāthāyo abhāsitthāti. 

Madhudāyakattherassāpadānaṃ catutthaṃ. 

5. Padumakūṭāgāriyattheraapadānaṃ 

353 . 

‘‘Piyadassī nāma bhagavā, sayambhū lokanāyako; 

Vivekakāmo sambuddho, samādhikusalo muni. 

354 . 

‘‘Vanasaṇḍaṃ samogayha, piyadassī mahāmuni; 

Paṃsukūlaṃ pattharitvā, nisīdi purisuttamo. 

355 . 

‘‘Migaluddo pure āsiṃ, araññe kānane ahaṃ; 

Pasadaṃ migamesanto, āhiṇḍāmi ahaṃ tadā. 

356 . 

‘‘Tatthaddasāsiṃ sambuddhaṃ, oghatiṇṇamanāsavaṃ; 

Pupphitaṃ sālarājaṃva, sataraṃsiṃva uggataṃ. 

357 . 

‘‘Disvānahaṃ devadevaṃ, piyadassiṃ mahāyasaṃ; 

Jātassaraṃ samogayha, padumaṃ āhariṃ tadā. 

358 . 

‘‘Āharitvāna padumaṃ, satapattaṃ manoramaṃ; 

Kūṭāgāraṃ karitvāna, chādayiṃ padumenahaṃ. 

359 . 

‘‘Anukampako kāruṇiko, piyadassī mahāmuni; 

Sattarattindivaṃ buddho, kūṭāgāre vasī jino. 

360 . 

‘‘Purāṇaṃ chaḍḍayitvāna, navena chādayiṃ ahaṃ; 

Añjaliṃ paggahetvāna, aṭṭhāsiṃ tāvade ahaṃ. 

361 . 

‘‘Vuṭṭhahitvā samādhimhā, piyadassī mahāmuni; 

Disaṃ anuvilokento, nisīdi lokanāyako. 

362 . 

‘‘Tadā sudassano nāma, upaṭṭhāko mahiddhiko; 

Cittamaññāya buddhassa, piyadassissa satthuno. 

363 . 

‘‘Asītiyā sahassehi, bhikkhūhi parivārito; 

Vanante sukhamāsīnaṃ, upesi lokanāyakaṃ. 

364 . 

‘‘Yāvatā vanasaṇḍamhi, adhivatthā ca devatā; 

Buddhassa cittamaññāya, sabbe sannipatuṃ tadā. 

365 . 

‘‘Samāgatesu yakkhesu, kumbhaṇḍe saharakkhase; 

Bhikkhusaṅghe ca sampatte, gāthā pabyāharī jino. 

366 . 

‘‘‘Yo maṃ sattāhaṃ pūjesi, āvāsañca akāsi me; 

Tamahaṃ kittayissāmi, suṇātha mama bhāsato. 

367 . 

‘‘‘Sududdasaṃ sunipuṇaṃ, gambhīraṃ suppakāsitaṃ; 

Ñāṇena kittayissāmi, suṇātha mama bhāsato. 

368 . 

‘‘‘Catuddasāni kappāni, devarajjaṃ karissati; 

Kūṭāgāraṃ mahantassa , padmapupphehi chāditaṃ. 

369 . 

‘‘‘Ākāse dhārayissati, pupphakammassidaṃ phalaṃ; 

Catubbīse kappasate, vokiṇṇaṃ saṃsarissati. 

370 . 

‘‘‘Tattha pupphamayaṃ byamhaṃ, ākāse dhārayissati; 

Yathā padumapattamhi, toyaṃ na upalimpati. 

371 . 

‘‘‘Tathevīmassa ñāṇamhi, kilesā nopalimpare; 

Manasā vinivaṭṭetvā, pañca nīvaraṇe ayaṃ. 

372 . 

‘‘‘Cittaṃ janetvā nekkhamme, agārā pabbajissati; 

Tato pupphamaye byamhe, dhārente nikkhamissati. 

373 . 

‘‘‘Rukkhamūle vasantassa, nipakassa satīmato; 

Tattha pupphamayaṃ byamhaṃ, matthake dhārayissati. 

374 . 

‘‘‘Cīvaraṃ piṇḍapātañca, paccayaṃ sayanāsanaṃ; 

Datvāna bhikkhusaṅghassa, nibbāyissatināsavo’. 

375 . 

‘‘Kūṭāgārena caratā , pabbajjaṃ abhinikkhamiṃ; 

Rukkhamūle vasantampi , kūṭāgāraṃ dharīyati. 

376 . 

‘‘Cīvare piṇḍapāte ca, cetanā me na vijjati; 

Puññakammena saṃyutto, labhāmi pariniṭṭhitaṃ. 

377 . 

‘‘Gaṇanāto asaṅkheyyā, kappakoṭī bahū mama; 

Rittakā te atikkantā, pamuttā lokanāyakā. 

378 . 

‘‘Aṭṭhārase kappasate, piyadassī vināyako; 

Tamahaṃ payirupāsitvā, imaṃ yoniṃ upāgato. 

379 . 

‘‘Idha passāmi sambuddhaṃ, anomaṃ nāma cakkhumaṃ; 

Tamahaṃ upagantvāna, pabbajiṃ anagāriyaṃ. 

380 . 

‘‘Dukkhassantakaro buddho, maggaṃ me desayī jino; 

Tassa dhammaṃ suṇitvāna, pattomhi acalaṃ padaṃ. 

381 . 

‘‘Tosayitvāna sambuddhaṃ, gotamaṃ sakyapuṅgavaṃ; 

Sabbāsave pariññāya, viharāmi anāsavo. 

382 . 

‘‘Aṭṭhārase kappasate, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

383 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

384 . 

‘‘Svāgataṃ vata me āsi…pe… kataṃ buddhassa sāsanaṃ. 

385 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumakūṭāgāriyo thero imā gāthāyo abhāsitthāti. 

Padumakūṭāgāriyattherassāpadānaṃ pañcamaṃ. 

6. Bākulattheraapadānaṃ 

386 . 

‘‘Himavantassāvidūre , sobhito nāma pabbato; 

Assamo sukato mayhaṃ, sakasissehi māpito. 

387 . 

‘‘Maṇḍapā ca bahū tattha, pupphitā sinduvārakā; 

Kapitthā ca bahū tattha, pupphitā jīvajīvakā . 

388 . 

‘‘Nigguṇḍiyo bahū tattha, badarāmalakāni ca; 

Phārusakā alābū ca, puṇḍarīkā ca pupphitā. 

389 . 

‘‘Āḷakā beluvā tattha, kadalī mātuluṅgakā; 

Mahānāmā bahū tattha, ajjunā ca piyaṅgukā. 

390 . 

‘‘Kosambā saḷalā nimbā , nigrodhā ca kapitthanā; 

Ediso assamo mayhaṃ, sasissohaṃ tahiṃ vasiṃ. 

391 . 

‘‘Anomadassī bhagavā, sayambhū lokanāyako; 

Gavesaṃ paṭisallānaṃ, mamassamamupāgami. 

392 . 

‘‘Upetamhi mahāvīre, anomadassimahāyase; 

Khaṇena lokanāthassa, vātābādho samuṭṭhahi. 

393 . 

‘‘Vicaranto araññamhi, addasaṃ lokanāyakaṃ; 

Upagantvāna sambuddhaṃ, cakkhumantaṃ mahāyasaṃ. 

394 . 

‘‘Iriyañcāpi disvāna, upalakkhesahaṃ tadā; 

Asaṃsayañhi buddhassa, byādhi no udapajjatha. 

395 . 

‘‘Khippaṃ assamamāgañchiṃ, mama sissāna santike; 

Bhesajjaṃ kattukāmohaṃ, sisse āmantayiṃ tadā. 

396 . 

‘‘Paṭissuṇitvāna me vākyaṃ, sissā sabbe sagāravā; 

Ekajjhaṃ sannipatiṃsu, satthugāravatā mama. 

397 . 

‘‘Khippaṃ pabbatamāruyha, sabbosadhamahāsahaṃ ; 

Pānīyayogaṃ katvāna, buddhaseṭṭhassadāsahaṃ. 

398 . 

‘‘Paribhutte mahāvīre, sabbaññulokanāyake; 

Khippaṃ vāto vūpasami, sugatassa mahesino. 

399 . 

‘‘Passaddhaṃ darathaṃ disvā, anomadassī mahāyaso; 

Sakāsane nisīditvā, imā gāthā abhāsatha. 

400 . 

‘‘‘Yo me pādāsi bhesajjaṃ, byādhiñca samayī mama; 

Tamahaṃ kittayissāmi, suṇātha mama bhāsato. 

401 . 

‘‘‘Kappasatasahassāni, devaloke ramissati; 

Vādite tūriye tattha, modissati sadā ayaṃ. 

402 . 

‘‘‘Manussalokamāgantvā, sukkamūlena codito; 

Sahassakkhattuṃ rājā ca, cakkavattī bhavissati. 

403 . 

‘‘‘Pañcapaññāsakappamhi, anomo nāma khattiyo; 

Cāturanto vijitāvī, jambumaṇḍassa issaro. 

404 . 

‘‘‘Sattaratanasampanno, cakkavattī mahabbalo; 

Tāvatiṃsepi khobhetvā, issaraṃ kārayissati. 

405 . 

‘‘‘Devabhūto manusso vā, appābādho bhavissati; 

Pariggahaṃ vivajjetvā, byādhiṃ loke tarissati. 

406 . 

‘‘‘Apparimeyye ito kappe, okkākakulasambhavo; 

Gotamo nāma gottena, satthā loke bhavissati. 

407 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

408 . 

‘‘‘Kilese jhāpayitvāna, taṇhāsotaṃ tarissati; 

Bākulo nāma nāmena, hessati satthu sāvako. 

409 . 

‘‘‘Idaṃ sabbaṃ abhiññāya, gotamo sakyapuṅgavo; 

Bhikkhusaṅghe nisīditvā, etadagge ṭhapessati’. 

410 . 

‘‘Anomadassī bhagavā, sayambhū lokanāyako; 

Vivekānuvilokento, mamassamamupāgami. 

411 . 

‘‘Upāgataṃ mahāvīraṃ, sabbaññuṃ lokanāyakaṃ; 

Sabbosadhena tappesiṃ, pasanno sehi pāṇibhi. 

412 . 

‘‘Tassa me sukataṃ kammaṃ, sukhette bījasampadā; 

Khepetuṃ neva sakkomi, tadā hi sukataṃ mama. 

413 . 

‘‘Lābhā mama suladdhaṃ me, yohaṃ addakkhi nāyakaṃ; 

Tena kammāvasesena, pattomhi acalaṃ padaṃ. 

414 . 

‘‘Sabbametaṃ abhiññāya, gotamo sakyapuṅgavo; 

Bhikkhusaṅghe nisīditvā, etadagge ṭhapesi maṃ. 

415 . 

‘‘Aparimeyye ito kappe, yaṃ kammamakariṃ tadā; 

Duggatiṃ nābhijānāmi, bhesajjassa idaṃ phalaṃ. 

416 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

417 . 

‘‘Svāgataṃ vata me āsi…pe… kataṃ buddhassa sāsanaṃ. 

418 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bākulo thero imā gāthāyo abhāsitthāti; 

Bākulattherassāpadānaṃ chaṭṭhaṃ. 

7. Girimānandattheraapadānaṃ 

419 . 

‘‘Bhariyā me kālaṅkatā, putto sīvathikaṃ gato; 

Mātā pitā matā bhātā, ekacitamhi ḍayhare. 

420 . 

‘‘Tena sokena santatto, kiso paṇḍu ahosahaṃ; 

Cittakkhepo ca me āsi, tena sokena aṭṭito. 

421 . 

‘‘Sokasallaparetohaṃ , vanantamupasaṅkamiṃ; 

Pavattaphalaṃ bhuñjitvā, rukkhamūle vasāmahaṃ. 

422 . 

‘‘Sumedho nāma sambuddho, dukkhassantakaro jino; 

Mamuddharitukāmo so, āgañchi mama santikaṃ. 

423 . 

‘‘Padasaddaṃ suṇitvāna, sumedhassa mahesino; 

Paggahetvānahaṃ sīsaṃ, ullokesiṃ mahāmuniṃ. 

424 . 

‘‘Upāgate mahāvīre, pīti me udapajjatha; 

Tadāsimekaggamano, disvā taṃ lokanāyakaṃ. 

425 . 

‘‘Satiṃ paṭilabhitvāna, paṇṇamuṭṭhimadāsahaṃ; 

Nisīdi bhagavā tattha, anukampāya cakkhumā. 

426 . 

‘‘Nisajja tattha bhagavā, sumedho lokanāyako; 

Dhammaṃ me kathayī buddho, sokasallavinodanaṃ. 

427 . 

‘‘‘Anavhitā tato āguṃ, ananuññātā ito gatā; 

Yathāgatā tathā gatā, tattha kā paridevanā. 

428 . 

‘‘‘Yathāpi pathikā sattā, vassamānāya vuṭṭhiyā; 

Sabhaṇḍā upagacchanti, vassassāpatanāya te. 

429 . 

‘‘‘Vasse ca te oramite, sampayanti yadicchakaṃ; 

Evaṃ mātā pitā tuyhaṃ, tattha kā paridevanā. 

430 . 

‘‘‘Āgantukā pāhunakā, caliteritakampitā; 

Evaṃ mātā pitā tuyhaṃ, tattha kā paridevanā. 

431 . 

‘‘‘Yathāpi urago jiṇṇaṃ, hitvā gacchati saṃ tacaṃ ; 

Evaṃ mātā pitā tuyhaṃ, saṃ tanuṃ idha hīyare’. 

432 . 

‘‘Buddhassa giramaññāya, sokasallaṃ vivajjayiṃ; 

Pāmojjaṃ janayitvāna, buddhaseṭṭhaṃ avandahaṃ. 

433 . 

‘‘Vanditvāna mahānāgaṃ, pūjayiṃ girimañjariṃ ; 

Dibbagandhaṃ sampavantaṃ , sumedhaṃ lokanāyakaṃ. 

434 . 

‘‘Pūjayitvāna sambuddhaṃ, sire katvāna añjaliṃ; 

Anussaraṃ guṇaggāni, santhaviṃ lokanāyakaṃ. 

435 . 

‘‘Nittiṇṇosi mahāvīra, sabbaññu lokanāyaka; 

Sabbe satte uddharasi, ñāṇena tvaṃ mahāmune. 

436 . 

‘‘Vimatiṃ dveḷhakaṃ vāpi, sañchindasi mahāmune; 

Paṭipādesi me maggaṃ, tava ñāṇena cakkhuma. 

437 . 

‘‘Arahā vasipattā ca, chaḷabhiññā mahiddhikā; 

Antalikkhacarā dhīrā, parivārenti tāvade. 

438 . 

‘‘Paṭipannā ca sekhā ca, phalaṭṭhā santi sāvakā; 

Sūrodayeva padumā, pupphanti tava sāvakā. 

439 . 

‘‘Mahāsamuddovakkhobho, atulopi duruttaro; 

Evaṃ ñāṇena sampanno, appameyyosi cakkhuma. 

440 . 

‘‘Vanditvāhaṃ lokajinaṃ, cakkhumantaṃ mahāyasaṃ; 

Puthu disā namassanto, paṭikuṭiko agañchahaṃ. 

441 . 

‘‘Devalokā cavitvāna, sampajāno patissato; 

Okkamiṃ mātuyā kucchiṃ, sandhāvanto bhavābhave. 

442 . 

‘‘Agārā abhinikkhamma, pabbajiṃ anagāriyaṃ; 

Ātāpī nipako jhāyī, paṭisallānagocaro. 

443 . 

‘‘Padhānaṃ padahitvāna, tosayitvā mahāmuniṃ; 

Candovabbhaghanā mutto, vicarāmi ahaṃ sadā. 

444 . 

‘‘Vivekamanuyuttomhi, upasanto nirūpadhi; 

Sabbāsave pariññāya, viharāmi anāsavo. 

445 . 

‘‘Tiṃsakappasahassamhi, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

446 . 

‘‘Kilesā jhāpitā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

447 . 

‘‘Svāgataṃ vata me āsi…pe… kataṃ buddhassa sāsanaṃ. 

448 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā girimānando thero imā gāthāyo abhāsitthāti. 

Girimānandattherassāpadānaṃ sattamaṃ. 

8. Saḷalamaṇḍapiyattheraapadānaṃ 

449 . 

‘‘Nibbute kakusandhamhi, brāhmaṇamhi vusīmati; 

Gahetvā saḷalaṃ mālaṃ, maṇḍapaṃ kārayiṃ ahaṃ. 

450 . 

‘‘Tāvatiṃsagato santo, labhāmi byamhamuttamaṃ; 

Aññe devetirocāmi, puññakammassidaṃ phalaṃ. 

451 . 

‘‘Divā vā yadi vā rattiṃ, caṅkamanto ṭhito cahaṃ; 

Channo saḷalapupphehi, puññakammassidaṃ phalaṃ. 

452 . 

‘‘Imasmiṃyeva kappamhi, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

453 . 

‘‘Kilesā jhāpitā mayhaṃ…pe… viharāmi anāsavo. 

454 . 

‘‘Svāgataṃ vata me āsi…pe… kataṃ buddhassa sāsanaṃ. 

455 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saḷalamaṇḍapiyo thero imā gāthāyo abhāsitthāti. 

Saḷalamaṇḍapiyattherassāpadānaṃ aṭṭhamaṃ. 

9. Sabbadāyakattheraapadānaṃ 

456 . 

‘‘Mahāsamuddaṃ ogayha, bhavanaṃ me sunimmitaṃ; 

Sunimmitā pokkharaṇī, cakkavākapakūjitā. 

457 . 

‘‘Mandālakehi sañchannā, padumuppalakehi ca; 

Nadī ca sandate tattha, supatitthā manoramā. 

458 . 

‘‘Macchakacchapasañchannā , nānādijasamotthatā; 

Mayūrakoñcābhirudā, kokilādīhi vagguhi. 

459 . 

‘‘Pārevatā ravihaṃsā ca, cakkavākā nadīcarā; 

Dindibhā sāḷikā cettha, pammakā jīvajīvakā. 

460 . 

‘‘Haṃsā koñcāpi naditā , kosiyā piṅgalā bahū; 

Sattaratanasampannā, maṇimuttikavālukā. 

461 . 

‘‘Sabbasoṇṇamayā rukkhā, nānāgandhasameritā; 

Ujjotenti divārattiṃ, bhavanaṃ sabbakālikaṃ. 

462 . 

‘‘Saṭṭhi tūriyasahassāni, sāyaṃ pāto pavajjare; 

Soḷasitthisahassāni, parivāreṭti maṃ sadā. 

463 . 

‘‘Abhinikkhamma bhavanā, sumedhaṃ lokanāyakaṃ; 

Pasannacitto sumano, vandayiṃ taṃ mahāyasaṃ. 

464 . 

‘‘Sambuddhaṃ abhivādetvā, sasaṅghaṃ taṃ nimantayiṃ; 

Adhivāsesi so dhīro, sumedho lokanāyako. 

465 . 

‘‘Mama dhammakathaṃ katvā, uyyojesi mahāmuni; 

Sambuddhaṃ abhivādetvā, bhavanaṃ me upāgamiṃ. 

466 . 

‘‘Āmantayiṃ parijanaṃ, sabbe sannipatātha vo; 

Pubbaṇhasamayaṃ buddho, bhavanaṃ āgamissati. 

467 . 

‘‘Lābhā amhaṃ suladdhaṃ no, ye vasāma tavantike; 

Mayampi buddhaseṭṭhassa, pūjaṃ kassāma satthuno. 

468 . 

‘‘Annapanaṃ paṭṭhapetvā, kālaṃ ārocayiṃ ahaṃ; 

Vasīsatasahassehi, upesi lokanāyako. 

469 . 

‘‘Pañcaṅgikehi tūriyehi, paccuggamanamakāsahaṃ; 

Sabbasoṇṇamaye pīṭhe, nisīdi purisuttamo. 

470 . 

‘‘Uparicchadanaṃ āsi, sabbasoṇṇamayaṃ tadā; 

Bījaniyo pavāyanti, bhikkhusaṅghassa antare. 

471 . 

‘‘Pahūtenannapānena , bhikkhusaṅghamatappayiṃ; 

Paccekadussayugaḷe, bhikkhusaṅghassadāsahaṃ. 

472 . 

‘‘Yaṃ vadanti sumedhoti, lokāhutipaṭiggahaṃ; 

Bhikkhusaṅghe nisīditvā, imā gāthā abhāsatha. 

473 . 

‘‘Yo me annena pānena, sabbe ime ca tappayiṃ; 

Tamahaṃ kittayissāmi, suṇātha mama bhāsato. 

474 . 

‘‘Aṭṭhārase kappasate, devaloke ramissati; 

Sahassakkhattuṃ rājā ca, cakkavattī bhavissati. 

475 . 

‘‘Uppajjati yaṃ yoniṃ, devattaṃ atha mānusaṃ; 

Sabbadā sabbasovaṇṇaṃ, chadanaṃ dhārayissati. 

476 . 

‘‘Tiṃsakappasahassamhi, okkākakusalasambhavo; 

Gotamo nāma gottena, satthā loke bhavissati. 

477 . 

‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

478 . 

‘‘‘Bhikkhusaṅghe nisīditvā, sīhanādaṃ nadissati; 

Citake chattaṃ dhārenti, heṭṭhā chattamhi ḍayhatha’. 

479 . 

‘‘Sāmaññaṃ me anuppattaṃ, kilesā jhāpitā mayā; 

Maṇḍape rukkhamūle vā, santāpo me na vijjati. 

480 . 

‘‘Tiṃsakappasahassamhi , yaṃ dānamadadiṃ tadā; 

Duggatiṃ nābhijānāmi, sabbadānassidaṃ phalaṃ. 

481 . 

‘‘Kilesā jhāpitā mayhaṃ…pe… viharāmi anāsavo. 

482 . 

‘‘Svāgataṃ vata me āsi…pe… kataṃ buddhassa sāsanaṃ. 

483 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sabbadāyako thero imā gāthāyo abhāsitthāti. 

Sabbadāyakattherassāpadānaṃ navamaṃ. 

10. Ajitattheraapadānaṃ 

484 . 

‘‘Padumuttaro nāma jino, sabbadhammāna pāragū; 

Ajjhogāhetvā himavantaṃ, nisīdi lokanāyako. 

485 . 

‘‘Nāhaṃ addakkhiṃ sambuddhaṃ, napi saddaṃ suṇomahaṃ; 

Mama bhakkhaṃ gavesanto, āhiṇḍāmi vane ahaṃ . 

486 . 

‘‘Tatthaddassāsiṃ sambuddhaṃ, dvattiṃsavaralakkhaṇaṃ; 

Disvāna vittimāpajjiṃ , satto ko nāmayaṃ bhave. 

487 . 

‘‘Lakkhaṇāni viloketvā, mama vijjaṃ anussariṃ; 

Sutañhi metaṃ vuḍḍhānaṃ, paṇḍitānaṃ subhāsitaṃ. 

488 . 

‘‘Tesaṃ yathā taṃ vacanaṃ, ayaṃ buddho bhavissati; 

Yaṃnūnāhaṃ sakkareyyaṃ, gatiṃ me sodhayissati. 

489 . 

‘‘Khippaṃ assamamāgantvā, madhutelaṃ gahiṃ ahaṃ; 

Kolambakaṃ gahetvāna, upagacchiṃ vināyakaṃ . 

490 . 

‘‘Tidaṇḍake gahetvāna, abbhokāse ṭhapesahaṃ; 

Padīpaṃ pajjalitvāna, aṭṭhakkhattuṃ avandahaṃ. 

491 . 

‘‘Sattarattindivaṃ buddho, nisīdi purisuttamo; 

Tato ratyā vivasāne, vuṭṭhāsi lokanāyako. 

492 . 

‘‘Pasannacitto sumano, sabbarattindivaṃ ahaṃ; 

Dīpaṃ buddhassa pādāsiṃ, pasanno sehi pāṇibhi. 

493 . 

‘‘Sabbe vanā gandhamayā, pabbate gandhamādane; 

Buddhassa ānubhāvena, āgacchuṃ buddhasantikaṃ . 

494 . 

‘‘Ye keci pupphagandhāse, pupphitā dharaṇīruhā; 

Buddhassa ānubhāvena, sabbe sannipatuṃ tadā. 

495 . 

‘‘Yāvatā himavantamhi, nāgā ca garuḷā ubho; 

Dhammañca sotukāmā te, āgacchuṃ buddhasantikaṃ. 

496 . 

‘‘Devalo nāma samaṇo, buddhassa aggasāvako; 

Vasīsatasahassehi, buddhasantikupāgami. 

497 . 

‘‘Padumuttaro lokavidū, āhutīnaṃ paṭiggaho; 

Bhikkhusaṅghe nisīditvā, imā gāthā abhāsatha. 

498 . 

‘‘‘Yo me dīpaṃ padīpesi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

499 . 

‘‘‘Saṭṭhi kappasahassāni, devaloke ramissati; 

Sahassakkhattuṃ rājā ca, cakkavattī bhavissati. 

Soḷasamaṃ bhāṇavāraṃ. 

500 . 

‘‘‘Chattisakkhattuṃ devindo, devarajjaṃ karissati; 

Pathaviyaṃ sattasataṃ, vipulaṃ rajjaṃ karissati. 

501 . 

‘‘‘Padesarajjaṃ vipulaṃ, gaṇanāto asaṅkhiyaṃ; 

Iminā dīpadānena, dibbacakkhu bhavissati. 

502 . 

‘‘‘Samantato aṭṭhakosaṃ , passissati ayaṃ sadā; 

Devalokā cavantassa, nibbattantassa jantuno. 

503 . 

‘‘‘Divā vā yadi vā rattiṃ, padīpaṃ dhārayissati; 

Jāyamānassa sattassa, puññakammasamaṅgino. 

504 . 

‘‘‘Yāvatā nagaraṃ āsi, tāvatā jotayissati; 

Upapajjati yaṃ yoniṃ, devattaṃ atha mānusaṃ. 

505 . 

‘‘‘Asseva dīpadānassa, aṭṭhadīpaphalena hi; 

Na jayissantimaṃ jantū , dīpadānassidaṃ phalaṃ. 

506 . 

‘‘‘Kappasatasahassamhi , okkākakulasambhavo; 

Gotamo nāma gottena, satthā loke bhavissati. 

507 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

508 . 

‘‘‘Tosayitvāna sambuddhaṃ, gotamaṃ sakyapuṅgavaṃ; 

Ajito nāma nāmena, hessati satthu sāvako’. 

509 . 

‘‘Saṭṭhi kappasahassāni, devaloke ramiṃ ahaṃ; 

Tatrāpi me dīpasataṃ, jotate niccakālikaṃ . 

510 . 

‘‘Devaloke manusse vā, niddhāvanti pabhā mama; 

Buddhaseṭṭhaṃ saritvāna, bhiyyo hāsaṃ janesahaṃ. 

511 . 

‘‘Tusitāhaṃ cavitvāna, okkamiṃ mātukucchiyaṃ; 

Jāyamānassa santassa, āloko vipulo ahu. 

512 . 

‘‘Agārā abhinikkhamma, pabbajiṃ anagāriyaṃ; 

Bāvariṃ upasaṅkamma, sissattaṃ ajjhupāgamiṃ. 

513 . 

‘‘Himavante vasantohaṃ, assosiṃ lokanāyakaṃ; 

Uttamatthaṃ gavesanto, upagacchiṃ vināyakaṃ. 

514 . 

‘‘Danto buddho dametāvī, oghatiṇṇo nirūpadhi; 

Nibbānaṃ kathayī buddho, sabbadukkhappamocanaṃ. 

515 . 

‘‘Taṃ me āgamanaṃ siddhaṃ, tositohaṃ mahāmuniṃ; 

Tisso vijjā anuppattā, kataṃ buddhassa sāsanaṃ. 

516 . 

‘‘Satasahassito kappe, yaṃ dīpamadadiṃ tadā; 

Duggatiṃ nābhijānāmi, dīpadānassidaṃ phalaṃ. 

517 . 

‘‘Kilesā jhāpitā mayhaṃ…pe… viharāmi anāsavo. 

518 . 

‘‘Svāgataṃ vata me āsi…pe… kataṃ buddhassa sāsanaṃ. 

519 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ajito thero imā gāthāyo abhāsitthāti. 

Ajitattherassāpadānaṃ dasamaṃ. 

Pilindavacchavaggo cattālīsamo. 

Tassuddānaṃ – 

Pilindavaccho selo ca, sabbakittī madhuṃdado; 

Kūṭāgārī bākulo ca, giri saḷalasavhayo. 

Sabbado ajito ceva, gāthāyo gaṇitā iha; 

Satāni pañca gāthānaṃ, vīsati ca taduttarīti. 

Atha vagguddānaṃ – 

Padumārakkhado ceva, umā gandhodakena ca; 

Ekapadma saddasaññī, mandāraṃ bodhivandako. 

Avaṭañca pilindi ca, gāthāyo gaṇitā iha; 

Catusattati gāthāyo, ekādasa satāni ca. 

Padumavaggadasakaṃ. 

Catutthasatakaṃ samattaṃ. 

41. Metteyyavaggo 

1. Tissametteyyattheraapadānaṃ 

1 . 

‘‘Pabbhārakūṭaṃ nissāya, sobhito nāma tāpaso; 

Pavattaphalaṃ bhuñjitvā, vasati pabbatantare. 

2 . 

‘‘Aggiṃ dāruṃ āharitvā, ujjālesiṃ ahaṃ tadā; 

Uttamatthaṃ gavesanto, brahmalokūpapattiyā. 

3 . 

‘‘Padumuttaro lokavidū, āhutīnaṃ paṭiggaho; 

Mamuddharitukāmo so, āgacchi mama santike. 

4 . 

‘‘Kiṃ karosi mahāpuñña, dehi me aggidārukaṃ; 

Ahamaggiṃ paricare, tato me suddhi hohiti . 

5 . 

‘‘Subhaddako tvaṃ manuje, devate tvaṃ pajānasi; 

Tuvaṃ aggiṃ paricara, handa te aggidārukaṃ. 

6 . 

‘‘Tato kaṭṭhaṃ gahetvāna, aggiṃ ujjālayī jino; 

Na tattha kaṭṭhaṃ pajjhāyi, pāṭiheraṃ mahesino. 

7 . 

‘‘Na te aggi pajjalati, āhutī te na vijjati; 

Niratthakaṃ vataṃ tuyhaṃ, aggiṃ paricarassu me. 

8 . 

‘‘Kīdiso so mahāvīra, aggi tava pavuccati; 

Mayhampi kathayassetaṃ, ubho paricarāmase. 

9 . 

‘‘Hetudhammanirodhāya , kilesasamaṇāya ca; 

Issāmacchariyaṃ hitvā, tayo ete mamāhutī. 

10 . 

‘‘Kīdiso tvaṃ mahāvīra, kathaṃ gottosi mārisa; 

Ācārapaṭipatti te, bāḷhaṃ kho mama ruccati. 

11 . 

‘‘Khattiyamhi kule jāto, abhiññāpāramiṃ gato; 

Sabbāsavaparikkhīṇo, natthi dāni punabbhavo. 

12 . 

‘‘Yadi buddhosi sabbaññū, pabhaṅkara tamonuda; 

Namassissāmi taṃ deva, dukkhassantakaro tuvaṃ. 

13 . 

‘‘Pattharitvājinacammaṃ, nisīdanamadāsahaṃ; 

Nisīda nātha sabbaññu, upaṭṭhissāmahaṃ tuvaṃ. 

14 . 

‘‘Nisīdi bhagavā tattha, ajinamhi suvitthate; 

Nimantayitvā sambuddhaṃ, pabbataṃ agamāsahaṃ. 

15 . 

‘‘Khāribhārañca pūretvā, tindukaphalamāhariṃ; 

Madhunā yojayitvāna, phalaṃ buddhassadāsahaṃ. 

16 . 

‘‘Mama nijjhāyamānassa, paribhuñji tadā jino; 

Tattha cittaṃ pasādesiṃ, pekkhanto lokanāyakaṃ. 

17 . 

‘‘Padumuttaro lokavidū, āhutīnaṃ paṭiggaho; 

Mamassame nisīditvā, imā gāthā abhāsatha. 

18 . 

‘‘‘Yo maṃ phalena tappesi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

19 . 

‘‘‘Pañcavīsatikkhattuṃ so, devarajjaṃ karissati; 

Sahassakkhattuṃ rājā ca, cakkavattī bhavissati. 

20 . 

‘‘‘Tassa saṅkappamaññāya, pubbakammasamaṅgino; 

Annaṃ pānañca vatthañca, sayanañca mahārahaṃ. 

21 . 

‘‘‘Puññakammena saṃyuttā, nibbattissanti tāvade; 

Sadā pamudito cāyaṃ, bhavissati anāmayo. 

22 . 

‘‘‘Upapajjati yaṃ yoniṃ, devattaṃ atha mānusaṃ; 

Sabbattha sukhito hutvā, manussattaṃ gamissati. 

23 . 

‘‘‘Ajjhāyako mantadharo, tiṇṇaṃ vedāna pāragū; 

Sambuddhaṃ upagantvāna, arahā so bhavissati’. 

24 . 

‘‘Yato sarāmi attānaṃ, yato pattosmi viññutaṃ; 

Bhoge me ūnatā natthi, phaladānassidaṃ phalaṃ. 

25 . 

‘‘Varadhammamanuppatto, rāgadose samūhaniṃ; 

Sabbāsavaparikkhīṇo, natthi dāni punabbhavo. 

26 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

27 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

28 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tissametteyyo thero imā gāthāyo abhāsitthāti. 

Tissametteyyattherassāpadānaṃ paṭhamaṃ. 

2. Puṇṇakattheraapadānaṃ 

29 . 

‘‘Pabbhārakūṭaṃ nissāya, sayambhū aparājito; 

Ābādhiko ca so buddho, vasati pabbatantare. 

30 . 

‘‘Mama assamasāmantā, panādo āsi tāvade; 

Buddhe nibbāyamānamhi, āloko udapajjatha . 

31 . 

‘‘Yāvatā vanasaṇḍasmiṃ, acchakokataracchakā; 

Vāḷā ca kesarī sabbe, abhigajjiṃsu tāvade. 

32 . 

‘‘Uppātaṃ tamahaṃ disvā, pabbhāraṃ agamāsahaṃ; 

Tatthaddassāsiṃ sambuddhaṃ, nibbutaṃ aparājitaṃ. 

33 . 

‘‘Suphullaṃ sālarājaṃva, sataraṃsiṃva uggataṃ; 

Vītaccikaṃva aṅgāraṃ, nibbutaṃ aparājitaṃ. 

34 . 

‘‘Tiṇaṃ kaṭṭhañca pūretvā, citakaṃ tatthakāsahaṃ; 

Citakaṃ sukataṃ katvā, sarīraṃ jhāpayiṃ ahaṃ. 

35 . 

‘‘Sarīraṃ jhāpayitvāna, gandhatoyaṃ samokiriṃ; 

Antalikkhe ṭhito yakkho, nāmamaggahi tāvade. 

36 . 

‘‘Yaṃ pūritaṃ tayā kiccaṃ, sayambhussa mahesino; 

Puṇṇako nāma nāmena, sadā hohi tuvaṃ mune. 

37 . 

‘‘Tamhā kāyā cavitvāna, devalokaṃ agacchahaṃ; 

Tattha dibbamayo gandho, antalikkhā pavassati . 

38 . 

‘‘Tatrāpi nāmadheyyaṃ me, puṇṇakoti ahū tadā; 

Devabhūto manusso vā, saṅkappaṃ pūrayāmahaṃ. 

39 . 

‘‘Idaṃ pacchimakaṃ mayhaṃ, carimo vattate bhavo; 

Idhāpi puṇṇako nāma, nāmadheyyaṃ pakāsati. 

40 . 

‘‘Tosayitvāna sambuddhaṃ, gotamaṃ sakyapuṅgavaṃ; 

Sabbāsave pariññāya, viharāmi anāsavo. 

41 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, tanukiccassidaṃ phalaṃ. 

42 . 

‘‘Kilesā jhāpitā mayhaṃ…pe… viharāmi anāsavo. 

43 . 

‘‘Svāgataṃ vata me āsi…pe… kataṃ buddhassa sāsanaṃ. 

44 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā puṇṇako thero imā gāthāyo abhāsitthāti. 

Puṇṇakattherassāpadānaṃ dutiyaṃ. 

3. Mettaguttheraapadānaṃ 

45 . 

‘‘Himavantassāvidūre , asoko nāma pabbato; 

Tatthāsi assamo mayhaṃ, vissakammena māpito. 

46 . 

‘‘Sumedho nāma sambuddho, aggo kāruṇiko muni; 

Nivāsayitvā pubbaṇhe, piṇḍāya me upāgami. 

47 . 

‘‘Upāgataṃ mahāvīraṃ, sumedhaṃ lokanāyakaṃ; 

Paggayha sugatapattaṃ , sappitelaṃ apūrayiṃ . 

48 . 

‘‘Datvānahaṃ buddhaseṭṭhe, sumedhe lokanāyake; 

Añjaliṃ paggahetvāna, bhiyyo hāsaṃ janesahaṃ. 

49 . 

‘‘Iminā sappidānena, cetanāpaṇidhīhi ca; 

Devabhūto manusso vā, labhāmi vipulaṃ sukhaṃ. 

50 . 

‘‘Vinipātaṃ vivajjetvā, saṃsarāmi bhavābhave; 

Tattha cittaṃ paṇidhitvā, labhāmi acalaṃ padaṃ. 

51 . 

‘‘Lābhā tuyhaṃ suladdhaṃ te, yaṃ maṃ addakkhi brāhmaṇa; 

Mama dassanamāgamma, arahattaṃ bhavissati . 

52 . 

‘‘Vissattho hohi mā bhāyi, adhigantvā mahāyasaṃ; 

Mamañhi sappiṃ datvāna, parimokkhasi jātiyā. 

53 . 

‘‘Iminā sappidānena, cetanāpaṇidhīhi ca; 

Devabhūto manusso vā, labhase vipulaṃ sukhaṃ. 

54 . 

‘‘Iminā sappidānena, mettacittavatāya ca; 

Aṭṭhārase kappasate, devaloke ramissasi. 

55 . 

‘‘Aṭṭhatiṃsatikkhattuñca, devarājā bhavissasi; 

Padesarajjaṃ vipulaṃ, gaṇanāto asaṅkhiyaṃ. 

56 . 

‘‘Ekapaññāsakkhattuñca, cakkavattī bhavissasi; 

Cāturanto vijitāvī, jambumaṇḍassa issaro. 

57 . 

‘‘Mahāsamuddovakkhobho, duddharo pathavī yathā; 

Evameva ca te bhogā, appameyyā bhavissare. 

58 . 

‘‘Saṭṭhikoṭī hiraññassa, cajitvā pabbajiṃ ahaṃ; 

Kiṃ kusalaṃ gavesanto, bāvariṃ upasaṅkamiṃ. 

59 . 

‘‘Tattha mante adhīyāmi, chaḷaṅgaṃ nāma lakkhaṇaṃ; 

Tamandhakāraṃ vidhamaṃ, uppajji tvaṃ mahāmuni. 

60 . 

‘‘Tava dassanakāmohaṃ, āgatomhi mahāmuni; 

Tava dhammaṃ suṇitvāna, pattomhi acalaṃ padaṃ. 

61 . 

‘‘Tiṃsakappasahassamhi, sappiṃ buddhassadāsahaṃ; 

Etthantare nābhijāne, sappiṃ viññāpitaṃ mayā. 

62 . 

‘‘Mama saṅkappamaññāya, uppajjati yadicchakaṃ; 

Cittamaññāya nibbattaṃ, sabbe santappayāmahaṃ. 

63 . 

‘‘Aho buddhā aho dhammā , aho no satthu sampadā; 

Thokañhi sappiṃ datvāna, appameyyaṃ labhāmahaṃ. 

64 . 

‘‘Mahāsamudde udakaṃ, yāvatā nerupassato; 

Mama sappiṃ upādāya, kalabhāgaṃ na hessati . 

65 . 

‘‘Yāvatā cakkavāḷassa, kariyantassa rāsito; 

Mama nibbattavatthānaṃ , okāso so na sammati. 

66 . 

‘‘Pabbatarājā himavā, pavaropi siluccayo; 

Mamānulittagandhassa, upanidhiṃ na hessati. 

67 . 

‘‘Vatthaṃ gandhañca sappiñca, aññañca diṭṭhadhammikaṃ; 

Asaṅkhatañca nibbānaṃ, sappidānassidaṃ phalaṃ. 

68 . 

‘‘Satipaṭṭhānasayano, samādhijhānagocaro; 

Bojjhaṅgabhojano ajja, sappidānassidaṃ phalaṃ. 

69 . 

‘‘Kilesā jhāpitā mayhaṃ…pe… viharāmi anāsavo. 

70 . 

‘‘Svāgataṃ vata me āsi…pe… kataṃ buddhassa sāsanaṃ. 

71 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mettagū thero imā gāthāyo 

Abhāsitthāti. 

Mettaguttherassāpadānaṃ tatiyaṃ. 

4. Dhotakattheraapadānaṃ 

72 . 

‘‘Gaṅgā bhāgīrathī nāma, himavantā pabhāvitā ; 

Haṃsavatiyā dvārena, anusandati tāvade. 

73 . 

‘‘Sobhito nāma ārāmo, gaṅgākūle sumāpito; 

Tattha padumuttaro buddho, vasate lokanāyako. 

74 . 

‘‘Tidasehi yathā indo, manujehi purakkhato; 

Nisīdi tattha bhagavā, asambhītova kesarī. 

75 . 

‘‘Nagare haṃsavatiyā, vasāmi brāhmaṇo ahaṃ; 

Chaḷaṅgo nāma nāmena, evaṃnāmo mahāmuni. 

76 . 

‘‘Aṭṭhārasa sissasatā, parivārenti maṃ tadā; 

Tehi sissehi samito, gaṅgātīraṃ upāgamiṃ. 

77 . 

‘‘Tatthaddasāsiṃ samaṇe, nikkuhe dhotapāpake; 

Bhāgīrathiṃ tarantehaṃ , evaṃ cintesi tāvade. 

78 . 

‘‘Sāyaṃ pātaṃ tarantāme, buddhaputtā mahāyasā; 

Vihesayanti attānaṃ, tesaṃ attā vihaññati. 

79 . 

‘‘Sadevakassa lokassa, buddho aggo pavuccati; 

Natthi me dakkhiṇe kāraṃ, gatimaggavisodhanaṃ. 

80 . 

‘‘Yaṃnūna buddhaseṭṭhassa, setuṃ gaṅgāya kāraye; 

Kārāpetvā imaṃ kammaṃ , santarāmi imaṃ bhavaṃ. 

81 . 

‘‘Satasahassaṃ datvāna, setuṃ kārāpayiṃ ahaṃ; 

Saddahanto kataṃ kāraṃ, vipulaṃ me bhavissati. 

82 . 

‘‘Kārāpetvāna taṃ setuṃ, upesiṃ lokanāyakaṃ; 

Sirasi añjaliṃ katvā, imaṃ vacanamabraviṃ. 

83 . 

‘‘‘Satasahassassa vayaṃ , datvā kārāpito mayā; 

Tavatthāya mahāsetu, paṭiggaṇha mahāmune. 

84 . 

‘‘‘Padumuttaro lokavidū, āhutīnaṃ paṭiggaho; 

Bhikkhusaṅghe nisīditvā, imā gāthā abhāsatha. 

85 . 

‘‘‘Yo me setuṃ akāresi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

(Setudānaānisaṃso) 

86 . 

‘‘‘Darito pabbatato vā, rukkhato patitopiyaṃ; 

Cutopi lacchatī ṭhānaṃ, setudānassidaṃ phalaṃ. 

87 . 

‘‘‘Virūḷhamūlasantānaṃ, nigrodhamiva māluto; 

Amittā nappasahanti, setudānassidaṃ phalaṃ. 

88 . 

‘‘‘Nāssa corā pasahanti, nātimaññanti khattiyā; 

Sabbe tarissatāmitte, setudānassidaṃ phalaṃ. 

89 . 

‘‘‘Abbhokāsagataṃ santaṃ, kaṭhinātapatāpitaṃ; 

Puññakammena saṃyuttaṃ, na bhavissati vedanā . 

90 . 

‘‘‘Devaloke manusse vā, hatthiyānaṃ sunimmitaṃ; 

Tassa saṅkappamaññāya, nibbattissati tāvade. 

91 . 

‘‘‘Sahassassā vātajavā, sindhavā sīghavāhanā; 

Sāyaṃ pātaṃ upessanti, setudānassidaṃ phalaṃ. 

92 . 

‘‘‘Āgantvāna manussattaṃ, sukhitoyaṃ bhavissati; 

Vehāsaṃ manujasseva, hatthiyānaṃ bhavissati. 

93 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

94 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo’. 

95 . 

‘‘Aho me sukataṃ kammaṃ, jalajuttamanāmake; 

Tattha kāraṃ karitvāna, pattohaṃ āsavakkhayaṃ. 

96 . 

‘‘Padhānaṃ pahitattomhi, upasanto nirūpadhi; 

Nāgova bandhanaṃ chetvā, viharāmi anāsavo. 

97 . 

‘‘Kilesā jhāpitā mayhaṃ…pe… viharāmi anāsavo. 

98 . 

‘‘Svāgataṃ vata me āsi…pe… kataṃ buddhassa sāsanaṃ. 

99 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhotako thero imā gāthāyo abhāsitthāti. 

Dhotakattherassāpadānaṃ catutthaṃ. 

5. Upasīvattheraapadānaṃ 

100 . 

‘‘Himavantassāvidūre , anomo nāma pabbato; 

Assamo sukato mayhaṃ, paṇṇasālā sumāpitā. 

101 . 

‘‘Nadī ca sandatī tattha, supatitthā manoramā; 

Anūpatitthe jāyanti, padumuppalakā bahū. 

102 . 

‘‘Pāṭhīnā pāvusā macchā, balajā muñjarohitā; 

Macchakacchapasañchannā , nadikā sandate tadā. 

103 . 

‘‘Timirā pupphitā tattha, asokā khuddamālakā; 

Punnāgā giripunnāgā, sampavanti mamassamaṃ. 

104 . 

‘‘Kuṭajā pupphitā tattha, tiṇasūlavanāni ca; 

Sālā ca saḷalā tattha, campakā pupphitā bahū. 

105 . 

‘‘Ajjunā atimuttā ca, mahānāmā ca pupphitā; 

Asanā madhugandhī ca, pupphitā te mamassame. 

106 . 

‘‘Uddālakā pāṭalikā, yūthikā ca piyaṅgukā; 

Bimbijālakasañchannā, samantā aḍḍhayojanaṃ. 

107 . 

‘‘Mātaggārā sattaliyo, pāṭalī sinduvārakā; 

Aṅkolakā bahū tattha, tālakuṭṭhi ca pupphitā; 

Seleyyakā bahū tattha, pupphitā mama assame. 

108 . 

‘‘Etesu pupphajātesu , sobhanti pādapā bahū; 

Samantā tena gandhena, vāyate mama assamo. 

109 . 

‘‘Harītakā āmalakā, ambajambuvibhītakā ; 

Kolā bhallātakā billā, phārusakaphalāni ca. 

110 . 

‘‘Tindukā ca piyālā ca, madhukā kāsumārayo; 

Labujā panasā tattha, kadalī badarīphalā . 

111 . 

‘‘Ambāṭakā bahū tattha, vallikāraphalāni ca; 

Bījapūrasapāriyo , phalitā mama assame. 

112 . 

‘‘Āḷakā isimuggā ca, tato modaphalā bahū; 

Avaṭā pakkabharitā , pilakkhudumbarāni ca. 

113 . 

‘‘Pipphilī marīcā tattha, nigrodhā ca kapitthanā; 

Udumbarakā bahavo, kaṇḍupaṇṇā ca hariyo . 

114 . 

‘‘Ete caññe ca bahavo, phalitā assame mama; 

Puppharukkhāpi bahavo, pupphitā mama assame. 

115 . 

‘‘Āluvā ca kaḷambā ca, biḷālī takkalāni ca; 

Ālakā tālakā ceva, vijjanti assame mama. 

116 . 

‘‘Assamassāvidūre me, mahājātassaro ahu; 

Acchodako sītajalo, supatittho manoramo. 

117 . 

‘‘Padumuppalā bahū tattha, puṇḍarīkasamāyutā; 

Mandālakehi sañchannā, nānāgandhasameritā. 

118 . 

‘‘Gabbhaṃ gaṇhanti padumā, aññe pupphanti kesarī; 

Opupphapattā tiṭṭhanti, padumākaṇṇikā bahū. 

119 . 

‘‘Madhu bhisamhā savati, khīraṃ sappi mulāḷibhi; 

Samantā tena gandhena, nānāgandhasameritā. 

120 . 

‘‘Kumudā ambagandhi ca, nayitā dissare bahū; 

Jātassarassānukūlaṃ, ketakā pupphitā bahū. 

121 . 

‘‘Suphullā bandhujīvā ca, setavārī sugandhikā; 

Kumbhilā susumārā ca, gahakā tattha jāyare. 

122 . 

‘‘Uggāhakā ajagarā, tattha jātassare bahū; 

Pāṭhīnā pāvusā macchā, balajā muñjarohitā. 

123 . 

‘‘Macchakacchapasañchannā, atho papaṭakāhi ca; 

Pārevatā ravihaṃsā, kukutthā ca nadīcarā. 

124 . 

‘‘Dindibhā cakkavākā ca, pampakā jīvajīvakā; 

Kalandakā ukkusā ca, senakā uddharā bahū. 

125 . 

‘‘Koṭṭhakā sukapotā ca, tuliyā camarā bahū; 

Kāreniyo ca tilakā , upajīvanti taṃ saraṃ. 

126 . 

‘‘Sīhā byagghā ca dīpī ca, acchakokataracchakā; 

Vānarā kinnarā ceva, dissanti mama assame. 

127 . 

‘‘Tāni gandhāni ghāyanto, bhakkhayanto phalānahaṃ; 

Gandhodakaṃ pivanto ca, vasāmi mama assame. 

128 . 

‘‘Eṇīmigā varāhā ca, pasadā khuddarūpakā; 

Aggikā jotikā ceva, vasanti mama assame. 

129 . 

‘‘Haṃsā koñcā mayūrā ca, sālikāpi ca kokilā; 

Majjārikā bahū tattha, kosikā poṭṭhasīsakā. 

130 . 

‘‘Pisācā dānavā ceva, kumbhaṇḍā rakkhasā bahū; 

Garuḷā pannagā ceva, vasanti mama assame. 

131 . 

‘‘Mahānubhāvā isayo, santacittā samāhitā; 

Kamaṇḍaludharā sabbe, ajinuttaravāsanā; 

Jaṭābhārabharitāva , vasanti mama assame. 

132 . 

‘‘Yugamattañca pekkhantā, nipakā santavuttino; 

Lābhālābhena santuṭṭhā, vasanti mama assame. 

133 . 

‘‘Vākacīraṃ dhunantā te, phoṭentājinacammakaṃ; 

Sabalehi upatthaddhā, gacchanti ambare tadā. 

134 . 

‘‘Na te dakaṃ āharanti, kaṭṭhaṃ vā aggidārukaṃ; 

Sayañca upasampannā, pāṭihīrassidaṃ phalaṃ. 

135 . 

‘‘Lohadoṇiṃ gahetvāna, vanamajjhe vasanti te; 

Kuñjarāva mahānāgā, asambhītāva kesarī. 

136 . 

‘‘Aññe gacchanti goyānaṃ, aññe pubbavidehakaṃ ; 

Aññe ca uttarakuruṃ, sakaṃ balamavassitā . 

137 . 

‘‘Tato piṇḍaṃ āharitvā, paribhuñjanti ekato; 

Sabbesaṃ pakkamantānaṃ, uggatejāna tādinaṃ. 

138 . 

‘‘Ajinacammasaddena , vanaṃ saddāyate tadā; 

Edisā te mahāvīra, sissā uggatapā mama. 

139 . 

‘‘Parivuto ahaṃ tehi, vasāmi mama assame; 

Tositā sakakammena, vinītāpi samāgatā. 

140 . 

‘‘Ārādhayiṃsu maṃ ete, sakakammābhilāsino; 

Sīlavanto ca nipakā, appamaññāsu kovidā. 

141 . 

‘‘Padumuttaro lokavidū, āhutīnaṃ paṭiggaho; 

Samayaṃ saṃviditvāna, upagacchi vināyako. 

142 . 

‘‘Upagantvāna sambuddho, ātāpī nipako muni; 

Pattaṃ paggayha sambuddho, bhikkhāya mamupāgami. 

143 . 

‘‘Upāgataṃ mahāvīraṃ, jalajuttamanāyakaṃ; 

Tiṇasantharaṃ paññāpetvā, sālapupphehi okiriṃ. 

144 . 

‘‘Nisādetvāna sambuddhaṃ, haṭṭho saṃviggamānaso; 

Khippaṃ pabbatamāruyha, agaḷuṃ aggahiṃ ahaṃ. 

145 . 

‘‘Kumbhamattaṃ gahetvāna, panasaṃ devagandhikaṃ; 

Khandhe āropayitvāna, upagacchiṃ vināyakaṃ. 

146 . 

‘‘Phalaṃ buddhassa datvāna, agaḷuṃ anulimpahaṃ; 

Pasannacitto sumano, buddhaseṭṭhaṃ avandihaṃ. 

147 . 

‘‘Padumuttaro lokavidū, āhutīnaṃ paṭiggaho; 

Isimajjhe nisīditvā, imā gāthā abhāsatha. 

148 . 

‘‘‘Yo me phalañca agaḷuṃ, āsanañca adāsi me; 

Tamahaṃ kittayissāmi, suṇātha mama bhāsato. 

149 . 

‘‘‘Gāme vā yadi vāraññe, pabbhāresu guhāsu vā; 

Imassa cittamaññāya, nibbattissati bhojanaṃ. 

150 . 

‘‘‘Devaloke manusse vā, upapanno ayaṃ naro; 

Bhojanehi ca vatthehi, parisaṃ tappayissati. 

151 . 

‘‘‘Upapajjati yaṃ yoniṃ, devattaṃ atha mānusaṃ; 

Akkhobhabhogo hutvāna, saṃsarissatiyaṃ naro. 

152 . 

‘‘‘Tiṃsakappasahassāni, devaloke ramissati; 

Sahassakkhattuṃ rājā ca, cakkavattī bhavissati. 

153 . 

‘‘‘Ekasattatikkhattuñca, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ. 

154 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

155 . 

‘‘‘Tassa dhammesu dāyādo, oraso dhammanimmito ; 

Sabbāsave pariññāya, viharissatināsavo’. 

156 . 

‘‘Suladdhalābho laddho me, yohaṃ addakkhiṃ nāyakaṃ; 

Tisso vijjā anuppattā, kataṃ buddhassa sāsanaṃ. 

157 . 

‘‘Gāme vā yadi vāraññe, pabbhāresu guhāsu vā; 

Mama saṅkappamaññāya, bhojanaṃ hoti me sadā. 

158 . 

‘‘Kilesā jhāpitā mayhaṃ…pe… viharāmi anāsavo. 

159 . 

‘‘Svāgataṃ vata me āsi…pe… kataṃ buddhassa sāsanaṃ. 

160 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upasīvo thero imā gāthāyo abhāsitthāti. 

Upasīvattherassāpadānaṃ pañcamaṃ. 

6. Nandakattheraapadānaṃ 

161 . 

‘‘Migaluddo pure āsiṃ, araññe kānane ahaṃ; 

Pasadaṃ migamesanto, sayambhuṃ addasaṃ ahaṃ . 

162 . 

‘‘Anuruddho nāma sambuddho, sayambhū aparājito; 

Vivekakāmo so dhīro, vanamajjhogahī tadā. 

163 . 

‘‘Catudaṇḍe gahetvāna, catuṭṭhāne ṭhapesahaṃ; 

Maṇḍapaṃ sukataṃ katvā, padmapupphehi chādayiṃ. 

164 . 

‘‘Maṇḍapaṃ chādayitvāna, sayambhuṃ abhivādayiṃ; 

Dhanuṃ tattheva nikkhippa, pabbajiṃ anagāriyaṃ. 

165 . 

‘‘Naciraṃ pabbajitassa , byādhi me udapajjatha; 

Pubbakammaṃ saritvāna, tattha kālaṅkato ahaṃ. 

166 . 

‘‘Pubbakammena saṃyutto, tusitaṃ agamāsahaṃ; 

Tattha soṇṇamayaṃ byamhaṃ, nibbattati yadicchakaṃ. 

167 . 

‘‘Sahassayuttaṃ hayavāhiṃ, dibbayānamadhiṭṭhito; 

Āruhitvāna taṃ yānaṃ, gacchāmahaṃ yadicchakaṃ. 

168 . 

‘‘Tato me niyyamānassa, devabhūtassa me sato; 

Samantā yojanasataṃ, maṇḍapo me dharīyati. 

169 . 

‘‘Sayanehaṃ tuvaṭṭāmi, acchanne pupphasanthate; 

Antalikkhā ca padumā, vassante niccakālikaṃ. 

170 . 

‘‘Marīcike phandamāne, tappamāne ca ātape; 

Na maṃ tāpeti ātāpo, maṇḍapassa idaṃ phalaṃ. 

171 . 

‘‘Duggatiṃ samatikkanto, apāyā pihitā mama; 

Maṇḍape rukkhamūle vā, santāpo me na vijjati. 

172 . 

‘‘Mahīsaññaṃ adhiṭṭhāya, loṇatoyaṃ tarāmahaṃ; 

Tassa me sukataṃ kammaṃ, buddhapūjāyidaṃ phalaṃ. 

173 . 

‘‘Apathampi pathaṃ katvā, gacchāmi anilañjase; 

Aho me sukataṃ kammaṃ, buddhapūjāyidaṃ phalaṃ. 

174 . 

‘‘Pubbenivāsaṃ jānāmi, dibbacakkhu visodhitaṃ; 

Āsavā me parikkhīṇā, buddhapūjāyidaṃ phalaṃ. 

175 . 

‘‘Jahitā purimā jāti, buddhassa oraso ahaṃ; 

Dāyādomhi ca saddhamme, buddhapūjāyidaṃ phalaṃ. 

176 . 

‘‘Ārādhitomhi sugataṃ, gotamaṃ sakyapuṅgavaṃ; 

Dhammadhajo dhammadāyādo , buddhapūjāyidaṃ phalaṃ. 

177 . 

‘‘Upaṭṭhitvāna sambuddhaṃ, gotamaṃ sakyapuṅgavaṃ; 

Pāraṅgamaniyaṃ maggaṃ, apucchiṃ lokanāyakaṃ. 

178 . 

‘‘Ajjhiṭṭho kathayī buddho, gambhīraṃ nipuṇaṃ padaṃ; 

Tassāhaṃ dhammaṃ sutvāna, pattomhi āsavakkhayaṃ. 

179 . 

‘‘Aho me sukataṃ kammaṃ, parimuttomhi jātiyā; 

Sabbāsavaparikkhīṇo, natthi dāni punabbhavo. 

180 . 

‘‘Kilesā jhāpitā mayhaṃ…pe… viharāmi anāsavo. 

181 . 

‘‘Svāgataṃ vata me āsi…pe… kataṃ buddhassa sāsanaṃ. 

182 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nandako thero imā gāthāyo abhāsitthāti. 

Nandakattherassāpadānaṃ chaṭṭhaṃ. 

7. Hemakattheraapadānaṃ 

183 . 

‘‘Pabbhārakūṭaṃ nissāya, anomo nāma tāpaso; 

Assamaṃ sukataṃ katvā, paṇṇasāle vasī tadā. 

184 . 

‘‘Siddhaṃ tassa tapo kammaṃ, siddhipatto sake bale; 

Sakasāmaññavikkanto, ātāpī nipako muni. 

185 . 

‘‘Visārado sasamaye, paravāde ca kovido; 

Paṭṭho bhūmantalikkhamhi, uppātamhi ca kovido. 

186 . 

‘‘Vītasoko nirārambho, appāhāro alolupo; 

Lābhālābhena santuṭṭho, jhāyī jhānarato muni. 

187 . 

‘‘Piyadassī nāma sambuddho, aggo kāruṇiko muni; 

Satte tāretukāmo so, karuṇāya pharī tadā. 

188 . 

‘‘Bodhaneyyaṃ janaṃ disvā, piyadassī mahāmuni; 

Cakkavāḷasahassampi, gantvā ovadate muni. 

189 . 

‘‘Mamuddharitukāmo so, mamassamamupāgami; 

Na diṭṭho me jino pubbe, na sutopi ca kassaci. 

190 . 

‘‘Uppātā supinā mayhaṃ, lakkhaṇā suppakāsitā; 

Paṭṭho bhūmantalikkhamhi, nakkhattapadakovido. 

191 . 

‘‘Sohaṃ buddhassa sutvāna, tattha cittaṃ pasādayiṃ; 

Tiṭṭhanto vā nisinno vā, sarāmi niccakālikaṃ. 

192 . 

‘‘Mayi evaṃ sarantamhi, bhagavāpi anussari; 

Buddhaṃ anussarantassa, pīti me hoti tāvade. 

193 . 

‘‘Kālañca punarāgamma, upesi maṃ mahāmuni; 

Sampattepi na jānāmi, ayaṃ buddho mahāmuni. 

194 . 

‘‘Anukampako kāruṇiko, piyadassī mahāmuni; 

Sañjānāpesi attānaṃ, ‘ahaṃ buddho sadevake’. 

195 . 

‘‘Sañjānitvāna sambuddhaṃ, piyadassiṃ mahāmuniṃ; 

Sakaṃ cittaṃ pasādetvā, idaṃ vacanamabraviṃ. 

196 . 

‘‘‘Aññe pīṭhe ca pallaṅke, āsandīsu nisīdare; 

Tuvampi sabbadassāvī, nisīda ratanāsane’. 

197 . 

‘‘Sabbaratanamayaṃ pīṭhaṃ, nimminitvāna tāvade; 

Piyadassissa munino, adāsiṃ iddhinimmitaṃ. 

198 . 

‘‘Ratane ca nisinnassa, pīṭhake iddhinimmite; 

Kumbhamattaṃ jambuphalaṃ, adāsiṃ tāvade ahaṃ. 

199 . 

‘‘Mama hāsaṃ janetvāna, paribhuñji mahāmuni; 

Tadā cittaṃ pasādetvā, satthāraṃ abhivādayiṃ. 

200 . 

‘‘Piyadassī tu bhagavā, lokajeṭṭho narāsabho; 

Ratanāsanamāsīno, imā gāthā abhāsatha. 

201 . 

‘‘‘Yo me ratanamayaṃ pīṭhaṃ, amatañca phalaṃ adā; 

Tamahaṃ kittayissāmi, suṇātha mama bhāsato. 

202 . 

‘‘‘Sattasattati kappāni, devaloke ramissati; 

Pañcasattatikkhattuñca, cakkavattī bhavissati. 

203 . 

‘‘‘Dvattiṃsakkhattuṃ devindo, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ. 

204 . 

‘‘‘Soṇṇamayaṃ rūpimayaṃ, pallaṅkaṃ sukataṃ bahuṃ; 

Lohitaṅgamayañceva, lacchati ratanāmayaṃ. 

205 . 

‘‘‘Caṅkamantampi manujaṃ, puññakammasamaṅginaṃ; 

Pallaṅkāni anekāni, parivāressare tadā. 

206 . 

‘‘‘Kūṭāgārā ca pāsādā, sayanañca mahārahaṃ; 

Imassa cittamaññāya, nibbattissanti tāvade. 

207 . 

‘‘‘Saṭṭhi nāgasahassāni, sabbālaṅkārabhūsitā; 

Suvaṇṇakacchā mātaṅgā, hemakappanavāsasā . 

208 . 

‘‘‘Ārūḷhā gāmaṇīyehi, tomaraṅkusapāṇibhi; 

Imaṃ paricarissanti, ratnapīṭhassidaṃ phalaṃ. 

209 . 

‘‘‘Saṭṭhi assasahassāni, sabbālaṅkārabhūsitā; 

Ājānīyāva jātiyā, sindhavā sīghavāhino. 

210 . 

‘‘‘Ārūḷhā gāmaṇīyehi, illiyācāpadhāribhi; 

Tepimaṃ paricarissanti, ratnapīṭhassidaṃ phalaṃ. 

211 . 

‘‘‘Saṭṭhi rathasahassāni, sabbālaṅkārabhūsitā; 

Dīpā athopi veyagghā, sannaddhā ussitaddhajā. 

212 . 

‘‘‘Ārūḷhā gāmaṇīyehi, cāpahatthehi vammibhi; 

Parivāressantimaṃ niccaṃ, ratnapīṭhassidaṃ phalaṃ. 

213 . 

‘‘‘Saṭṭhi dhenusahassāni, dohaññā puṅgavūsabhe; 

Vacchake janayissanti, ratnapīṭhassidaṃ phalaṃ. 

214 . 

‘‘‘Soḷasitthisahassāni, sabbālaṅkārabhūsitā; 

Vicittavatthābharaṇā, āmukkamaṇikuṇḍalā. 

215 . 

‘‘‘Aḷārapamhā hasulā, susaññā tanumajjhimā; 

Parivāressantimaṃ niccaṃ, ratnapīṭhassidaṃ phalaṃ. 

216 . 

‘‘‘Aṭṭhārase kappasate, gotamo nāma cakkhumā; 

Tamandhakāraṃ vidhamitvā, buddho loke bhavissati. 

217 . 

‘‘‘Tassa dassanamāgamma, pabbajissatikiñcano; 

Tosayitvāna satthāraṃ, sāsanebhiramissati. 

218 . 

‘‘‘Tassa dhammaṃ suṇitvāna, kilese ghātayissati; 

Sabbāsave pariññāya, nibbāyissatināsavo’. 

219 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Uttamatthaṃ patthayanto, sāsane viharāmahaṃ. 

220 . 

‘‘Idaṃ pacchimakaṃ mayhaṃ, carimo vattate bhavo; 

Sabbāsavā parikkhīṇā, natthi dāni punabbhavo. 

221 . 

‘‘Kilesā jhāpitā mayhaṃ…pe… viharāmi anāsavo. 

222 . 

‘‘Svāgataṃ vata me āsi…pe… kataṃ buddhassa sāsanaṃ. 

223 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā hemako thero imā gāthāyo abhāsitthāti; 

Hemakattherassāpadānaṃ sattamaṃ. 

Sattarasamaṃ bhāṇavāraṃ. 

8. Todeyyattheraapadānaṃ 

224 . 

‘‘Rājā ajitañjayo nāma, ketumatīpuruttame; 

Sūro vikkamasampanno, puramajjhāvasī tadā. 

225 . 

‘‘Tassa rañño pamattassa, aṭaviyo samuṭṭhahuṃ; 

Otārā tuṇḍikā ceva, raṭṭhaṃ viddhaṃsayuṃ tadā. 

226 . 

‘‘Paccante kupite khippaṃ, sannipātesirindamo; 

Bhaṭe ceva balatthe ca, ariṃ niggāhayi tadā. 

227 . 

‘‘Hatthārohā anīkaṭṭhā, sūrā ca cammayodhino; 

Dhanuggahā ca uggā ca, sabbe sannipatuṃ tadā. 

228 . 

‘‘Āḷārikā ca kappakā, nhāpakā mālakārakā; 

Sūrā vijitasaṅgāmā, sabbe sannipatuṃ tadā. 

229 . 

‘‘Khaggahatthā ca purisā, cāpahatthā ca vammino; 

Luddā vijitasaṅgāmā, sabbe sannipatuṃ tadā. 

230 . 

‘‘Tidhāpabhinnā mātaṅgā, kuñjarā saṭṭhihāyanā; 

Suvaṇṇakacchālaṅkārā, sabbe sannipatuṃ tadā. 

231 . 

‘‘Khamā sītassa uṇhassa, ukkāruharaṇassa ca; 

Yodhājīvā katakammā, sabbe sannipatuṃ tadā. 

232 . 

‘‘Saṅkhasaddaṃ bherisaddaṃ, atho utuja saddakaṃ; 

Etehi te hāsayantā, sabbe sannipatuṃ tadā. 

233 . 

‘‘Tisūlakontimantehi ca; 

Koṭṭentānaṃ nipātentā , sabbe sannipatuṃ tadā. 

234 . 

‘‘Kimevātinisāmetvā , sarājā ajitañjayo ; 

Saṭṭhi pāṇasahassāni, sūle uttāsayiṃ tadā. 

235 . 

‘‘Saddaṃ mānusakākaṃsu, aho rājā adhammiko; 

Niraye paccamānassa, kadā anto bhavissati. 

236 . 

‘‘Sayanehaṃ tuvaṭṭento, passāmi niraye tadā; 

Na supāmi divārattiṃ, sūlena tajjayanti maṃ. 

237 . 

‘‘Kiṃ pamādena rajjena, vāhanena balena ca; 

Na te pahonti dhāretuṃ, tāpayanti mamaṃ sadā. 

238 . 

‘‘Kiṃ me puttehi dārehi, rajjena sakalena ca; 

Yaṃnūna pabbajeyyāhaṃ, gatimaggaṃ visodhaye. 

239 . 

‘‘Saṭṭhi nāgasahassāni, sabbālaṅkārabhūsite; 

Suvaṇṇakacche mātaṅge, hemakappanavāsase. 

240 . 

‘‘Ārūḷhe gāmaṇīyehi, tomaraṅkusapāṇibhi; 

Saṅgāmāvacare ṭhāne, anapekkho vihāyahaṃ; 

Sakakammena santatto, nikkhamiṃ anagāriyaṃ. 

241 . 

‘‘Saṭṭhi assasahassāni, sabbālaṅkārabhūsite; 

Ājānīyeva jātiyā, sindhave sīghavāhane. 

242 . 

‘‘Ārūḷhe gāmaṇīyehi, cāpahatthehi vammibhi; 

Pahāretvāna te sabbe, nikkhamiṃ anagāriyaṃ. 

243 . 

‘‘Saṭṭhi rathasahassāni, sabbālaṅkārabhūsite; 

Dīpe athopi veyagghe, sannaddhe ussitaddhaje; 

Te sabbe parihāretvā , pabbajiṃ anagāriyaṃ. 

244 . 

‘‘Saṭṭhi dhenusahassāni, sabbā kaṃsūpadhāraṇā; 

Tāyopi chaḍḍayitvāna, pabbajiṃ anagāriyaṃ. 

245 . 

‘‘Saṭṭhi itthisahassāni, sabbālaṅkārabhūsitā; 

Vicittavatthābharaṇā, āmukkamaṇikuṇḍalā. 

246 . 

‘‘Aḷārapamhā hasulā, susaññā tanumajjhimā; 

Tā hitvā kandamānāyo, pabbajiṃ anagāriyaṃ. 

247 . 

‘‘Saṭṭhi gāmasahassāni, paripuṇṇāni sabbaso; 

Chaḍḍayitvāna taṃ rajjaṃ, pabbajiṃ anagāriyaṃ. 

248 . 

‘‘Nagarā nikkhamitvāna, himavantamupāgamiṃ; 

Bhāgīrathīnadītīre, assamaṃ māpayiṃ ahaṃ. 

249 . 

‘‘Paṇṇasālaṃ karitvāna, agyāgāraṃ akāsahaṃ; 

Āraddhavīriyo pahitatto, vasāmi assame ahaṃ. 

250 . 

‘‘Maṇḍape rukkhamūle vā, suññāgāre ca jhāyato; 

Na tu vijjati tāso me, na passe bhayabheravaṃ. 

251 . 

‘‘Sumedho nāma sambuddho, aggo kāruṇiko muni; 

Ñāṇālokena jotanto, loke uppajji tāvade. 

252 . 

‘‘Mama assamasāmantā, yakkho āsi mahiddhiko; 

Buddhaseṭṭhamhi uppanne, ārocesi mamaṃ tadā. 

253 . 

‘‘Buddho loke samuppanno, sumedho nāma cakkhumā; 

Tāreti janataṃ sabbaṃ, tampi so tārayissati. 

254 . 

‘‘Yakkhassa vacanaṃ sutvā, saṃviggo āsi tāvade; 

Buddho buddhoti cintento, assamaṃ paṭisāmayiṃ. 

255 . 

‘‘Aggidāruñca chaḍḍetvā, saṃsāmetvāna santhataṃ; 

Assamaṃ abhivanditvā, nikkhamiṃ vipinā ahaṃ. 

256 . 

‘‘Tato candanamādāya, gāmā gāmaṃ purā puraṃ; 

Devadevaṃ gavesanto, upagacchiṃ vināyakaṃ. 

257 . 

‘‘Bhagavā tamhi samaye, sumedho lokanāyako; 

Catusaccaṃ pakāsento, bodheti janataṃ bahuṃ. 

258 . 

‘‘Añjaliṃ paggahetvāna, sīse katvāna candanaṃ; 

Sambuddhaṃ abhivādetvā, imā gāthā abhāsahaṃ. 

259 . 

‘‘‘Vassike pupphamānamhi, santike upavāyati; 

Tvaṃ vīra guṇagandhena, disā sabbā pavāyasi. 

260 . 

‘‘‘Campake nāgavanike, atimuttakaketake; 

Sālesu pupphamānesu, anuvātaṃ pavāyati. 

261 . 

‘‘‘Tava gandhaṃ suṇitvāna, himavantā idhāgamiṃ; 

Pūjemi taṃ mahāvīra, lokajeṭṭha mahāyasa’. 

262 . 

‘‘Varacandanenānulimpiṃ, sumedhaṃ lokanāyakaṃ; 

Sakaṃ cittaṃ pasādetvā, tuṇhī aṭṭhāsi tāvade. 

263 . 

‘‘Sumedho nāma bhagavā, lokajeṭṭho narāsabho; 

Bhikkhusaṅghe nisīditvā, imā gāthā abhāsatha. 

264 . 

‘‘‘Yo me guṇe pakittesi, candanañca apūjayi; 

Tamahaṃ kittayissāmi, suṇātha mama bhāsato. 

265 . 

‘‘‘Ādeyyavākyavacano, brahmā uju patāpavā; 

Pañcavīsatikappāni, sappabhāso bhavissati. 

266 . 

‘‘‘Chabbīsatikappasate, devaloke ramissati; 

Sahassakkhattuṃ rājā ca, cakkavattī bhavissati. 

267 . 

‘‘‘Tettiṃsakkhattuṃ devindo, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ. 

268 . 

‘‘‘Tato cutoyaṃ manujo, manussattaṃ gamissati; 

Puññakammena saṃyutto, brahmabandhu bhavissati. 

269 . 

‘‘‘Ajjhāyako mantadharo, tiṇṇaṃ vedāna pāragū; 

Tilakkhaṇena sampanno, bāvarī nāma brāhmaṇo. 

270 . 

‘‘‘Tassa sisso bhavitvāna, hessati mantapāragū; 

Upagantvāna sambuddhaṃ, gotamaṃ sakyapuṅgavaṃ. 

271 . 

‘‘‘Pucchitvā nipuṇe pañhe, bhāvayitvāna añjasaṃ ; 

Sabbāsave pariññāya, viharissatināsavo’. 

272 . 

‘‘Tividhaggi nibbutā mayhaṃ, bhavā sabbe samūhatā; 

Sabbāsave pariññāya, viharāmi anāsavo. 

273 . 

‘‘Kilesā jhāpitā mayhaṃ…pe… viharāmi anāsavo. 

274 . 

‘‘Svāgataṃ vata me āsi…pe… kataṃ buddhassa sāsanaṃ. 

275 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā todeyyo thero imā gāthāyo abhāsitthāti. 

Todeyyattherassāpadānaṃ aṭṭhamaṃ. 

9. Jatukaṇṇittheraapadānaṃ 

276 . 

‘‘Nagare haṃsavatiyā, seṭṭhiputto ahosahaṃ; 

Samappito kāmaguṇe, paricāremahaṃ tadā. 

277 . 

‘‘Tato pāsādamāruyha, mahābhoge valañjako ; 

Tattha naccehi gītehi, paricāremahaṃ tadā. 

278 . 

‘‘Tūriyā āhatā mayhaṃ, sammatāḷasamāhitā; 

Naccantā itthiyo sabbā, harantiyeva me mano. 

279 . 

‘‘Celāpikā lāmaṇikā , kuñjavāsī timajjhikā ; 

Laṅghikā sokajjhāyī ca, parivārenti maṃ sadā. 

280 . 

‘‘Vetāḷino kumbhathūnī, naṭā ca naccakā bahū; 

Naṭakā nāṭakā ceva, parivārenti maṃ sadā. 

281 . 

‘‘Kappakā nhāpakā sūdā, mālākārā supāsakā ; 

Jallā mallā ca te sabbe, parivārenti maṃ sadā. 

282 . 

‘‘Etesu kīḷamānesu, sikkhite katupāsane; 

Rattindivaṃ na jānāmi, indova tidasaṅgaṇe. 

283 . 

‘‘Addhikā pathikā sabbe, yācakā varakā bahū; 

Upagacchanti te niccaṃ, bhikkhayantā mamaṃ gharaṃ. 

284 . 

‘‘Samaṇā brāhmaṇā ceva, puññakkhettā anuttarā; 

Vaḍḍhayantā mamaṃ puññaṃ, āgacchanti mamaṃ gharaṃ. 

285 . 

‘‘Paṭagā laṭukā sabbe, nigaṇṭhā pupphasāṭakā; 

Tedaṇḍikā ekasikhā, āgacchanti mamaṃ gharaṃ. 

286 . 

‘‘Ājīvakā viluttāvī, godhammā devadhammikā; 

Rajojalladharā ete, āgacchanti mamaṃ gharaṃ. 

287 . 

‘‘Parittakā santipattā , kodhapugganikā bahū; 

Tapassī vanacārī ca, āgacchanti mamaṃ gharaṃ. 

288 . 

‘‘Oḍḍakā damiḷā ceva, sākuḷā malavāḷakā ; 

Savarā yonakā ceva, āgacchanti mamaṃ gharaṃ. 

289 . 

‘‘Andhakā muṇḍakā sabbe, koṭalā hanuvindakā ; 

Ārāvacīnaraṭṭhā ca, āgacchanti mamaṃ gharaṃ. 

290 . 

‘‘Alasandakā pallavakā, dhammarā niggamānusā ; 

Gehikā cetaputtā ca, āgacchanti mamaṃ gharaṃ. 

291 . 

‘‘Mādhurakā kosalakā, kaliṅgā hatthiporikā; 

Isiṇḍā makkalā ceva, āgacchanti mamaṃ gharaṃ. 

292 . 

‘‘Celāvakā ārabbhā ca, oghuḷhā meghalā bahū; 

Khuddakā suddakā ceva, āgacchanti mamaṃ gharaṃ. 

293 . 

‘‘Rohaṇā sindhavā ceva, citakā ekakaṇṇikā; 

Suraṭṭhā aparantā ca, āgacchanti mamaṃ gharaṃ. 

294 . 

‘‘Suppārakā kumārā ca, mallasovaṇṇabhūmikā ; 

Vajjītaṅgā ca te sabbe, āgacchanti mamaṃ gharaṃ. 

295 . 

‘‘Naḷakārā pesakārā, cammakārā ca tacchakā; 

Kammārā kumbhakārā ca, āgacchanti mamaṃ gharaṃ. 

296 . 

‘‘Maṇikārā lohakārā, soṇṇakārā ca dussikā; 

Tipukārā ca te sabbe, āgacchanti mamaṃ gharaṃ. 

297 . 

‘‘Usukārā bhamakārā, pesakārā ca gandhikā; 

Rajakā tunnavāyā ca, āgacchanti mamaṃ gharaṃ. 

298 . 

‘‘Telikā kaṭṭhahārā ca, udahārā ca pessikā; 

Sūpikā sūparakkhā ca, āgacchanti mamaṃ gharaṃ. 

299 . 

‘‘Dovārikā anīkaṭṭhā, bandhikā pupphachaḍḍakā; 

Hatthāruhā hatthipālā, āgacchanti mamaṃ gharaṃ. 

300 . 

‘‘Ānandassa mahārañño , mamatthassa adāsahaṃ; 

Sattavaṇṇena ratanena, ūnatthaṃ pūrayāmahaṃ. 

301 . 

‘‘Ye mayā kittitā sabbe, nānāvaṇṇā bahū janā; 

Tesāhaṃ cittamaññāya, tappayiṃ ratanenahaṃ. 

302 . 

‘‘Vaggūsu bhāsamānāsu, vajjamānāsu bherisu; 

Saṅkhesu dhamayantesu, sakagehe ramāmahaṃ. 

303 . 

‘‘Bhagavā tamhi samaye, padumuttaranāyako; 

Vasīsatasahassehi, parikkhīṇāsavehi so. 

304 . 

‘‘Bhikkhūhi sahito vīthiṃ, paṭipajjittha cakkhumā; 

Obhāsento disā sabbā, dīparukkhova jotati. 

305 . 

‘‘Vajjanti bheriyo sabbā, gacchante lokanāyake; 

Pabhā niddhāvate tassa, sataraṃsīva uggato. 

306 . 

‘‘Kavāṭantarikāyāpi, paviṭṭhena ca rasminā; 

Antogharesu vipulo, āloko āsi tāvade. 

307 . 

‘‘Pabhaṃ disvāna buddhassa, pārisajje avocahaṃ; 

Nissaṃsayaṃ buddhaseṭṭho, imaṃ vīthimupāgato. 

308 . 

‘‘Khippaṃ oruyha pāsādā, agamiṃ antarāpaṇaṃ; 

Sambuddhaṃ abhivādetvā, idaṃ vacanamabraviṃ. 

309 . 

‘‘‘Anukampatu me buddho, jalajuttamanāyako; 

Vasīsatasahassehi, adhivāsesi so muni’. 

310 . 

‘‘Nimantetvāna sambuddhaṃ, abhinesiṃ sakaṃ gharaṃ; 

Tattha annena pānena, santappesiṃ mahāmuniṃ. 

311 . 

‘‘Bhuttāviṃ kālamaññāya, buddhaseṭṭhassa tādino; 

Sataṅgikena tūriyena, buddhaseṭṭhaṃ upaṭṭhahiṃ. 

312 . 

‘‘Padumuttaro lokavidū, āhutīnaṃ paṭiggaho; 

Antoghare nisīditvā, imā gāthā abhāsatha. 

313 . 

‘‘‘Yo maṃ tūriyehupaṭṭhāsi, annapānañcadāsi me; 

Tamahaṃ kittayissāmi, suṇātha mama bhāsato. 

314 . 

‘‘‘Pahūtabhakkho hutvāna, sahirañño sabhojano; 

Catudīpe ekarajjaṃ, kārayissatiyaṃ naro. 

315 . 

‘‘‘Pañcasīle samādāya, dasakammapathe tato; 

Samādāya pavattento, parisaṃ sikkhāpayissati. 

316 . 

‘‘‘Tūriyasatasahassāni, bheriyo samalaṅkatā; 

Vajjayissantimaṃ niccaṃ, upaṭṭhānassidaṃ phalaṃ. 

317 . 

‘‘‘Tiṃsakappasahassāni, devaloke ramissati; 

Catusaṭṭhikkhattuṃ devindo, devarajjaṃ karissati. 

318 . 

‘‘‘Catusaṭṭhikkhattuṃ rājā, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

319 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

320 . 

‘‘‘Upapajjati yaṃ yoniṃ, devattaṃ atha mānusaṃ; 

Anūnabhogo hutvāna, manussattaṃ gamissati. 

321 . 

‘‘‘Ajjhāyako bhavitvāna, tiṇṇaṃ vedāna pāragū; 

Uttamatthaṃ gavesanto, carissati mahiṃ imaṃ. 

322 . 

‘‘‘So pacchā pabbajitvāna, sukkamūlena codito; 

Gotamassa bhagavato, sāsanebhiramissati. 

323 . 

‘‘‘Ārādhayitvāna sambuddhaṃ, gotamaṃ sakyapuṅgavaṃ; 

Kilese jhāpayitvāna, arahāyaṃ bhavissati’. 

324 . 

‘‘Vipine byaggharājāva, migarājāva kesarī; 

Abhīto viharāmajja, sakyaputtassa sāsane. 

325 . 

‘‘Devaloke manusse vā, dalidde duggatimhi vā; 

Nibbattiṃ me na passāmi, upaṭṭhānassidaṃ phalaṃ. 

326 . 

‘‘Vivekamanuyuttomhi , upasanto nirūpadhi; 

Nāgova bandhanaṃ chetvā, viharāmi anāsavo. 

327 . 

‘‘Kilesā jhāpitā mayhaṃ…pe… viharāmi anāsavo. 

328 . 

‘‘Svāgataṃ vata me āsi…pe… kataṃ buddhassa sāsanaṃ. 

329 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā jatukaṇṇitthero imā gāthāyo abhāsitthāti. 

Jatukaṇṇittherassāpadānaṃ navamaṃ. 

10. Udenattheraapadānaṃ 

330 . 

‘‘Himavantassāvidūre , padumo nāma pabbato; 

Assamo sukato mayhaṃ, paṇṇasālā sumāpitā. 

331 . 

‘‘Nadiyo sandare tattha, supatitthā manoramā; 

Acchodakā sītajalā, sandare nadiyo sadā. 

332 . 

‘‘Pāṭhīnā pāvusā macchā, balajā muñjarohitā; 

Sobhentā nadiyo ete, vasanti nadiyā sadā. 

333 . 

‘‘Ambajambūhi sañchannā, kareritilakā tathā; 

Uddālakā pāṭaliyo, sobhenti mama assamaṃ. 

334 . 

‘‘Aṅkolakā bimbijālā, māyākārī ca pupphitā; 

Gandhena upavāyantā, sobhenti mama assamaṃ. 

335 . 

‘‘Atimuttā sattalikā, nāgā sālā ca pupphitā; 

Dibbagandhaṃ sampavantā, sobhenti mama assamaṃ. 

336 . 

‘‘Kosambā saḷalā nīpā, aṭṭhaṅgāpi ca pupphitā ; 

Dibbagandhaṃ sampavantā, sobhenti mama assamaṃ. 

337 . 

‘‘Harītakā āmalakā, ambajambuvibhītakā; 

Kolā bhallātakā billā, phalāni bahu assame. 

338 . 

‘‘Kalambā kandalī tattha, pupphanti mama assame; 

Dibbagandhaṃ sampavantā, sobhenti mama assamaṃ. 

339 . 

‘‘Asokapiṇḍivārī ca , nimbarukkhā ca pupphitā; 

Dibbagandhaṃ sampavantā, sobhenti mama assamaṃ. 

340 . 

‘‘Punnāgā giripunnāgā, timirā tattha pupphitā; 

Dibbagandhaṃ sampavantā, sobhenti mama assamaṃ. 

341 . 

‘‘Nigguṇḍī sirinigguṇḍī, camparukkhettha pupphitā; 

Dibbagandhaṃ sampavantā, sobhenti mama assamaṃ. 

342 . 

‘‘Avidūre pokkharaṇī, cakkavākūpakūjitā; 

Mandālakehi sañchannā, padumuppalakehi ca. 

343 . 

‘‘Acchodakā sītajalā, supatitthā manoramā; 

Acchā phalikasamānā, sobhenti mama assamaṃ. 

344 . 

‘‘Padumā pupphare tattha, puṇḍarīkā ca uppalā; 

Mandālakehi sañchannā, sobhenti mama assamaṃ. 

345 . 

‘‘Pāṭhīnā pāvusā macchā, balajā muñjarohitā; 

Vicarantāva te tattha, sobhenti mama assamaṃ. 

346 . 

‘‘Kumbhīlā susumārā ca, kacchapā ca gahā bahū; 

Ogahā ajagarā ca, sobhenti mama assamaṃ. 

347 . 

‘‘Pārevatā ravihaṃsā, cakkavākā nadīcarā; 

Dindibhā sāḷikā cettha, sobhenti mama assamaṃ. 

348 . 

‘‘Nayitā ambagandhī ca, ketakā tattha pupphitā; 

Dibbagandhaṃ sampavantā, sobhenti mama assamaṃ. 

349 . 

‘‘Sīhā byagghā ca dīpī ca, acchakokataracchakā; 

Anusañcarantā pavane, sobhenti mama assamaṃ. 

350 . 

‘‘Jaṭābhārena bharitā, ajinuttaravāsanā; 

Anusañcarantā pavane, sobhenti mama assamaṃ. 

351 . 

‘‘Ajinānidharā ete, nipakā santavuttino; 

Appāhārāva te sabbe, sobhenti mama assamaṃ. 

352 . 

‘‘Khāribhāraṃ gahetvāna, ajjhogayha vanaṃ tadā; 

Mūlaphalāni bhuñjantā, vasanti assame tadā. 

353 . 

‘‘Na te dāruṃ āharanti, udakaṃ pādadhovanaṃ; 

Sabbesaṃ ānubhāvena, sayamevāharīyati. 

354 . 

‘‘Cullāsītisahassāni, isayettha samāgatā; 

Sabbeva jhāyino ete, uttamatthagavesakā. 

355 . 

‘‘Tapassino brahmacārī, codentā appanāva te; 

Ambarāvacarā sabbe, vasanti assame tadā. 

356 . 

‘‘Pañcāhaṃ sannipatanti, ekaggā santavuttino; 

Aññoññaṃ abhivādetvā, pakkamanti disāmukhā. 

357 . 

‘‘Padumuttaro nāma jino, sabbadhammāna pāragū; 

Tamandhakāraṃ vidhamaṃ, uppajji tāvade jino. 

358 . 

‘‘Mama assamasāmantā, yakkho āsi mahiddhiko; 

So me saṃsittha sambuddhaṃ, jalajuttamanāyakaṃ. 

359 . 

‘‘Esa buddho samuppanno, padumuttaro mahāmuni; 

Khippaṃ gantvāna sambuddhaṃ, payirūpāsa mārisa. 

360 . 

‘‘Yakkhassa vacanaṃ sutvā, vippasannena cetasā; 

Assamaṃ saṃsāmetvāna, nikkhamiṃ vipinā tadā. 

361 . 

‘‘Ceḷeva ḍayhamānamhi, nikkhamitvāna assamā; 

Ekarattiṃ nivāsetvā , upagacchiṃ vināyakaṃ. 

362 . 

‘‘Padumuttaro lokavidū, āhutīnaṃ paṭiggaho; 

Catusaccaṃ pakāsento, desesi amataṃ padaṃ. 

363 . 

‘‘Suphullaṃ padumaṃ gayha, upagantvā mahesino; 

Pasannacitto sumano, buddhassa abhiropayiṃ. 

364 . 

‘‘Pūjayitvāna sambuddhaṃ, jalajuttamanāyakaṃ; 

Ekaṃsaṃ ajinaṃ katvā, santhaviṃ lokanāyakaṃ. 

365 . 

‘‘Yena ñāṇena sambuddho, vasatīha anāsavo; 

Taṃ ñāṇaṃ kittayissāmi, suṇātha mama bhāsato. 

366 . 

‘‘‘Saṃsārasotaṃ chinditvā, tāresi sabbapāṇinaṃ; 

Tava dhammaṃ suṇitvāna, taṇhāsotaṃ taranti te. 

367 . 

‘‘‘Tuvaṃ satthā ca ketu ca, dhajo yūpo ca pāṇinaṃ; 

Parāyaṇo patiṭṭhā ca, dīpo ca dvipaduttama . 

368 . 

‘‘‘Yāvatā gaṇino loke, satthavāhā pavuccare; 

Tuvaṃ aggosi sabbaññu, tava antogadhāva te. 

369 . 

‘‘‘Tava ñāṇena sabbaññu, tāresi janataṃ bahuṃ; 

Tava dassanamāgamma, dukkhassantaṃ karissare. 

370 . 

‘‘‘Ye kecime gandhajātā, loke vāyanti cakkhuma; 

Tava gandhasamo natthi, puññakkhette mahāmune’. 

371 . 

‘‘‘Tiracchānayoniṃ nirayaṃ, parimocesi cakkhuma; 

Asaṅkhataṃ padaṃ santaṃ, desesi tvaṃ mahāmune’. 

372 . 

‘‘Padumuttaro lokavidū, āhutīnaṃ paṭiggaho; 

Bhikkhusaṅghe nisīditvā, imā gāthā abhāsatha. 

373 . 

‘‘‘Yo me ñāṇaṃ apūjesi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

374 . 

‘‘‘Tiṃsakappasahassāni, devaloke ramissati; 

Sahassakkhattuṃ rājā ca, cakkavattī bhavissati’. 

375 . 

‘‘Suladdhalābhaṃ laddhomhi, tosayitvāna subbataṃ; 

Sabbāsave pariññāya, viharāmi anāsavo. 

376 . 

‘‘Kilesā jhāpitā mayhaṃ…pe… viharāmi anāsavo. 

377 . 

‘‘Svāgataṃ vata me āsi…pe… kataṃ buddhassa sāsanaṃ. 

378 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udeno thero imā gāthāyo abhāsitthāti. 

Udenattherassāpadānaṃ dasamaṃ. 

Metteyyavaggo ekacattālīsamo. 

Tassuddānaṃ – 

Metteyyo puṇṇako thero, mettagū dhotakopi ca; 

Upasivo ca nando ca, hemako sattamo tahiṃ. 

Todeyyo jatukaṇṇī ca, udeno ca mahāyaso; 

Tīṇi gāthāsatānettha, asīti tīṇi cuttariṃ. 

42. Bhaddālivaggo 

1. Bhaddālittheraapadānaṃ 

1 . 

‘‘Sumedho nāma sambuddho, aggo kāruṇiko muni; 

Vivekakāmo lokaggo, himavantamupāgami. 

2 . 

‘‘Ajjhogāhetvā himavaṃ, sumedho lokanāyako; 

Pallaṅkaṃ ābhujitvāna, nisīdi purisuttamo. 

3 . 

‘‘Samādhiṃ so samāpanno, sumedho lokanāyako; 

Sattarattindivaṃ buddho, nisīdi purisuttamo. 

4 . 

‘‘Khāribhāraṃ gahetvāna, vanamajjhogahiṃ ahaṃ; 

Tatthaddasāsiṃ sambuddhaṃ, oghatiṇṇamanāsavaṃ. 

5 . 

‘‘Sammajjaniṃ gahetvāna, sammajjitvāna assamaṃ; 

Catudaṇḍe ṭhapetvāna, akāsiṃ maṇḍapaṃ tadā. 

6 . 

‘‘Sālapupphaṃ āharitvā, maṇḍapaṃ chādayiṃ ahaṃ; 

Pasannacitto sumano, abhivandiṃ tathāgataṃ. 

7 . 

‘‘Yaṃ vadanti sumedhoti, bhūripaññaṃ sumedhasaṃ; 

Bhikkhusaṅghe nisīditvā, imā gāthā abhāsatha. 

8 . 

‘‘‘Buddhassa giramaññāya, sabbe devā samāgamuṃ; 

Asaṃsayaṃ buddhaseṭṭho, dhammaṃ deseti cakkhumā. 

9 . 

‘‘‘Sumedho nāma sambuddho, āhutīnaṃ paṭiggaho; 

Devasaṅghe nisīditvā, imā gāthā abhāsatha. 

10 . 

‘‘‘Yo me sattāhaṃ maṇḍapaṃ, dhārayī sālachāditaṃ; 

Tamahaṃ kittayissāmi, suṇātha mama bhāsato. 

11 . 

‘‘‘Devabhūto manusso vā, hemavaṇṇo bhavissati; 

Pahūtabhogo hutvāna, kāmabhogī bhavissati. 

12 . 

‘‘‘Saṭṭhi nāgasahassāni, sabbālaṅkārabhūsitā; 

Suvaṇṇakacchā mātaṅgā, hemakappanavāsasā. 

13 . 

‘‘‘Ārūḷhā gāmaṇīyehi, tomaraṅkusapāṇibhi; 

Sāyaṃ pāto upaṭṭhānaṃ, āgamissantimaṃ naraṃ; 

Tehi nāgehi parivuto, ramissati ayaṃ naro. 

14 . 

‘‘‘Saṭṭhi assasahassāni, sabbālaṅkārabhūsitā; 

Ājānīyāva jātiyā, sindhavā sīghavāhino. 

15 . 

‘‘‘Ārūḷhā gāmaṇīyehi, illiyācāpadhāribhi; 

Parivāressantimaṃ niccaṃ, buddhapūjāyidaṃ phalaṃ. 

16 . 

‘‘‘Saṭṭhi rathasahassāni, sabbālaṅkārabhūsitā; 

Dīpā athopi veyagghā, sannaddhā ussitaddhajā. 

17 . 

‘‘‘Ārūḷhā gāmaṇīyehi, cāpahatthehi vammibhi; 

Parivāressantimaṃ niccaṃ, buddhapūjāyidaṃ phalaṃ. 

18 . 

‘‘‘Saṭṭhi gāmasahassāni, paripuṇṇāni sabbaso; 

Pahūtadhanadhaññāni, susamiddhāni sabbaso; 

Sadā pātubhavissanti, buddhapūjāyidaṃ phalaṃ. 

19 . 

‘‘‘Hatthī assā rathā pattī, senā ca caturaṅginī; 

Parivāressantimaṃ niccaṃ, buddhapūjāyidaṃ phalaṃ. 

20 . 

‘‘‘Aṭṭhārase kappasate, devaloke ramissati; 

Sahassakkhattuṃ rājā ca, cakkavattī bhavissati. 

21 . 

‘‘‘Satānaṃ tīṇikkhattuñca, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ. 

22 . 

‘‘‘Tiṃsakappasahassamhi, okkākakulasambhavo; 

Gotamo nāma gottena, satthā loke bhavissati. 

23 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, viharissatināsavo’. 

24 . 

‘‘Tiṃsakappasahassamhi , addasaṃ lokanāyakaṃ; 

Etthantaramupādāya, gavesiṃ amataṃ padaṃ. 

25 . 

‘‘Lābhā mayhaṃ suladdhaṃ me, yamahaññāsi sāsanaṃ; 

Tisso vijjā anuppattā, kataṃ buddhassa sāsanaṃ. 

26 . 

‘‘Namo te purisājañña, namo te purisuttama; 

Tava ñāṇaṃ pakittetvā, pattomhi acalaṃ padaṃ. 

27 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbattha sukhito homi, phalaṃ me ñāṇakittane. 

28 . 

‘‘Idaṃ pacchimakaṃ mayhaṃ, carimo vattate bhavo; 

Nāgova bandhanaṃ chetvā, viharāmi anāsavo. 

29 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

30 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

31 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā bhaddālitthero imā gāthāyo abhāsitthāti. 

Bhaddālittherassāpadānaṃ paṭhamaṃ. 

2. Ekachattiyattheraapadānaṃ 

32 . 

‘‘Candabhāgānadītīre, assamo sukato mama; 

Susuddhapulinākiṇṇo, pannasālā sumāpitā. 

33 . 

‘‘Uttānakūlā nadikā, supatitthā manoramā; 

Macchakacchapasampannā , susumāranisevitā. 

34 . 

‘‘Acchā dīpī ca mayūrā, karavīkā ca sāḷikā; 

Kūjanti sabbadā ete, sobhayantā mamassamaṃ. 

35 . 

‘‘Kokilā mañjubhāṇī ca, haṃsā ca madhurassarā; 

Abhikūjanti te tattha, sobhayantā mamassamaṃ. 

36 . 

‘‘Sīhā byagghā varāhā ca, accha kokataracchakā; 

Giriduggamhi nādenti, sobhayantā mamassamaṃ. 

37 . 

‘‘Eṇīmigā ca sarabhā, bheraṇḍā sūkarā bahū; 

Giriduggamhi nādenti, sobhayantā mamassamaṃ. 

38 . 

‘‘Uddālakā campakā ca, pāṭalī sinduvārakā; 

Atimuttā asokā ca, sobhayanti mamassamaṃ . 

39 . 

‘‘Aṅkolā yūthikā ceva, sattalī bimbijālikā; 

Kaṇikārā ca pupphanti, sobhayantā mamassamaṃ . 

40 . 

‘‘Nāgā sālā ca saḷalā, puṇḍarīkettha pupphitā; 

Dibbagandhaṃ sampavantā, sobhayanti mamassamaṃ. 

41 . 

‘‘Ajjunā asanā cettha, mahānāmā ca pupphitā; 

Sālā ca kaṅgupupphā ca, sobhayanti mamassamaṃ. 

42 . 

‘‘Ambā jambū ca tilakā, nimbā ca sālakalyāṇī; 

Dibbagandhaṃ sampavantā, sobhayanti mamassamaṃ. 

43 . 

‘‘Asokā ca kapiṭṭhā ca, girimālettha pupphitā; 

Dibbagandhaṃ sampavantā, sobhayanti mamassamaṃ. 

44 . 

‘‘Kadambā kadalī ceva, isimuggā ca ropitā; 

Dhuvaṃ phalāni dhārenti, sobhayantā mamassamaṃ. 

45 . 

‘‘Harītakā āmalakā, ambajambuvibhītakā; 

Kolā bhallātakā billā, phalino mama assame. 

46 . 

‘‘Avidūre pokkharaṇī, supatitthā manoramā; 

Mandālakehi sañchannā, padumuppalakehi ca. 

47 . 

‘‘Gabbhaṃ gaṇhanti padumā, aññe pupphanti kesarī; 

Opattakaṇṇikā ceva, pupphanti mama assame. 

48 . 

‘‘Pāṭhīnā pāvusā macchā, balajā muñjarohitā; 

Acchodakamhi vicaraṃ, sobhayanti mamassamaṃ. 

49 . 

‘‘Nayitā ambagandhī ca, anukūle ca ketakā; 

Dibbagandhaṃ sampavantā, sobhayanti mamassamaṃ. 

50 . 

‘‘Madhu bhisamhā savati, khīrasappi muḷālibhi; 

Dibbagandhaṃ sampavantā, sobhayanti mamassamaṃ. 

51 . 

‘‘Pulinā sobhanā tattha, ākiṇṇā jalasevitā; 

Opupphā pupphitā senti, sobhayantā mamassamaṃ. 

52 . 

‘‘Jaṭābhārena bharitā, ajinuttaravāsanā; 

Vākacīradharā sabbe, sobhayanti mamassamaṃ. 

53 . 

‘‘Yugamattamapekkhantā, nipakā santavuttino; 

Kāmabhoge anapekkhā, vasanti mama assame. 

54 . 

‘‘Parūḷhakacchanakhalomā , paṅkadantā rajassirā; 

Rajojalladharā sabbe, vasanti mama assame. 

55 . 

‘‘Abhiññāpāramippattā, antalikkhacarā ca te; 

Uggacchantā nabhaṃ ete, sobhayanti mamassamaṃ. 

56 . 

‘‘Tehi sissehi parivuto, vasāmi vipine tadā; 

Rattindivaṃ na jānāmi, sadā jhānasamappito. 

57 . 

‘‘Bhagavā tamhi samaye, atthadassī mahāmuni; 

Tamandhakāraṃ nāsento, uppajji lokanāyako. 

58 . 

‘‘Atha aññataro sisso, āgacchi mama santikaṃ; 

Mante ajjhetukāmo so, chaḷaṅgaṃ nāma lakkhaṇaṃ. 

59 . 

‘‘Buddho loke samuppanno, atthadassī mahāmuni; 

Catusaccaṃ pakāsento, deseti amataṃ padaṃ. 

60 . 

‘‘Tuṭṭhahaṭṭho pamudito, dhammantaragatāsayo; 

Assamā abhinikkhamma, idaṃ vacanamabraviṃ. 

61 . 

‘‘‘Buddho loke samuppanno, dvattiṃsavaralakkhaṇo; 

Etha sabbe gamissāma, sammāsambuddhasantikaṃ’. 

62 . 

‘‘Ovādapaṭikarā te, sadhamme pāramiṃ gatā; 

Sādhūti sampaṭicchiṃsu, uttamatthagavesakā. 

63 . 

‘‘Jaṭābhārabharitā te , ajinuttaravāsanā; 

Uttamatthaṃ gavesantā, nikkhamiṃsu vanā tadā. 

64 . 

‘‘Bhagavā tamhi samaye, atthadassī mahāyaso; 

Catusaccaṃ pakāsento, deseti amataṃ padaṃ. 

65 . 

‘‘Setacchattaṃ gahetvāna, buddhaseṭṭhassa dhārayiṃ; 

Ekāhaṃ dhārayitvāna, buddhaseṭṭhaṃ avandahaṃ. 

66 . 

‘‘Atthadassī tu bhagavā, lokajeṭṭho narāsabho; 

Bhikkhusaṅghe nisīditvā, imā gāthā abhāsatha. 

67 . 

‘‘‘Yo me chattaṃ adhāresi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

68 . 

‘‘‘Imassa jāyamānassa, devatte atha mānuse; 

Dhāressati sadā chattaṃ, chattadānassidaṃ phalaṃ. 

69 . 

‘‘‘Sattasattatikappāni , devaloke ramissati; 

Sahassakkhattuṃ rājā ca, cakkavattī bhavissati. 

70 . 

‘‘‘Sattasattatikkhattuñca, devarajjaṃ karissati; 

Padesarajjaṃ vipulaṃ, gaṇanāto asaṅkhiyaṃ. 

71 . 

‘‘‘Aṭṭhārase kappasate, gotamo sakyapuṅgavo; 

Tamandhakāraṃ nāsento, uppajjissati cakkhumā. 

72 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, viharissatināsavo’. 

73 . 

‘‘Yato ahaṃ kammamakaṃ, chattaṃ buddhassa dhārayaṃ; 

Etthantare na jānāmi, setacchattaṃ adhāritaṃ. 

74 . 

‘‘Idaṃ pacchimakaṃ mayhaṃ, carimo vattate bhavo; 

Chattadhāraṇamajjāpi, vattate niccakālikaṃ. 

75 . 

‘‘Aho me sukataṃ kammaṃ, atthadassissa tādino; 

Sabbāsavā parikkhīṇā, natthi dāni punabbhavo. 

76 . 

‘‘Kilesā jhāpitā mayhaṃ…pe… viharāmi anāsavo. 

77 . 

‘‘Svāgataṃ vata me āsi…pe… kataṃ buddhassa sāsanaṃ. 

78 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekachattiyo thero imā gāthāyo abhāsitthāti; 

Ekachattiyattherassāpadānaṃ dutiyaṃ. 

3. Tiṇasūlakachādaniyattheraapadānaṃ 

79 . 

‘‘Jātiṃ jarañca maraṇaṃ, paccavekkhiṃ ahaṃ tadā; 

Ekako abhinikkhamma, pabbajiṃ anagāriyaṃ. 

80 . 

‘‘Caramānonupubbena, gaṅgātīraṃ upāgamiṃ; 

Tatthaddasāsiṃ pathaviṃ, gaṅgātīre samunnataṃ. 

81 . 

‘‘Assamaṃ tattha māpetvā, vasāmi assame ahaṃ; 

Sukato caṅkamo mayhaṃ, nānādijagaṇāyuto. 

82 . 

‘‘Mamupenti ca vissatthā, kūjanti ca manoharaṃ; 

Ramamāno saha tehi, vasāmi assame ahaṃ. 

83 . 

‘‘Mama assamasāmantā, migarājā catukkamo; 

Āsayā abhinikkhamma, gajji so asanī viya. 

84 . 

‘‘Nadite migarāje ca, hāso me udapajjatha; 

Migarājaṃ gavesanto, addasaṃ lokanāyakaṃ. 

85 . 

‘‘Disvānāhaṃ devadevaṃ, tissaṃ lokagganāyakaṃ; 

Haṭṭho haṭṭhena cittena, pūjayiṃ nāgakesaraṃ. 

86 . 

‘‘Uggacchantaṃva sūriyaṃ, sālarājaṃva pupphitaṃ; 

Osadhiṃva virocantaṃ, santhaviṃ lokanāyakaṃ. 

87 . 

‘‘‘Tava ñāṇena sabbaññu, mocesimaṃ sadevakaṃ; 

Tavaṃ ārādhayitvāna, jātiyā parimuccare. 

88 . 

‘‘‘Adassanena sabbaññu, buddhānaṃ sabbadassinaṃ; 

Patantivīcinirayaṃ, rāgadosehi ophuṭā . 

89 . 

‘‘‘Tava dassanamāgamma, sabbaññu lokanāyaka; 

Pamuccanti bhavā sabbā, phusanti amataṃ padaṃ. 

90 . 

‘‘‘Yadā buddhā cakkhumanto, uppajjanti pabhaṅkarā; 

Kilese jhāpayitvāna, ālokaṃ dassayanti te’. 

91 . 

‘‘Kittayitvāna sambuddhaṃ, tissaṃ lokagganāyakaṃ; 

Haṭṭho haṭṭhena cittena, tiṇasūlaṃ apūjayiṃ. 

92 . 

‘‘Mama saṅkappamaññāya, tisso lokagganāyako; 

Sakāsane nisīditvā, imā gāthā abhāsatha. 

93 . 

‘‘‘Yo maṃ pupphehi chādesi, pasanno sehi pāṇibhi; 

Tamahaṃ kittayissāmi, suṇātha mama bhāsato. 

94 . 

‘‘‘Pañcavīsatikkhattuṃ so, devarajjaṃ karissati; 

Pañcasattatikkhattuñca, cakkavattī bhavissati. 

95 . 

‘‘‘Padesarajjaṃ vipulaṃ, gaṇanāto asaṅkhiyaṃ; 

Tassa kammanissandena , pupphānaṃ pūjanāya ca . 

96 . 

‘‘‘Sīsaṃnhāto cayaṃ poso, pupphamākaṅkhate yadi ; 

Puññakammena saṃyuttaṃ , purato pātubhavissati. 

97 . 

‘‘‘Yaṃ yaṃ icchati kāmehi, taṃ taṃ pātubhavissati; 

Saṅkappaṃ paripūretvā, nibbāyissatināsavo’. 

Aṭṭhārasamaṃ bhāṇavāraṃ. 

98 . 

‘‘Kilese jhāpayitvāna, sampajāno patissato; 

Ekāsane nisīditvā, arahattamapāpuṇiṃ. 

99 . 

‘‘Caṅkamanto nipajjanto, nisinno uda vā ṭhito; 

Buddhaseṭṭhaṃ saritvāna, viharāmi ahaṃ sadā. 

100 . 

‘‘Cīvare piṇḍapāte ca, paccaye sayanāsane; 

Tattha me ūnatā natthi, buddhapūjāyidaṃ phalaṃ. 

101 . 

‘‘So dāni patto amataṃ, santaṃ padamanuttaraṃ; 

Sabbāsave pariññāya, viharāmi anāsavo. 

102 . 

‘‘Dvenavute ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

103 . 

‘‘Kilesā jhāpitā mayhaṃ…pe… viharāmi anāsavo. 

104 . 

‘‘Svāgataṃ vata me āsi…pe… kataṃ buddhassa sāsanaṃ. 

105 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇasūlakachādaniyo thero imā gāthāyo abhāsitthāti. 

Tiṇasūlakachādaniyattherassāpadānaṃ tatiyaṃ. 

4. Madhumaṃsadāyakattheraapadānaṃ 

106 . 

‘‘Nagare bandhumatiyā, sūkariko ahosahaṃ; 

Ukkoṭaṃ randhayitvāna , madhumaṃsamhi okiriṃ. 

107 . 

‘‘Sannipātaṃ ahaṃ gantvā, ekaṃ pattaṃ gahesahaṃ; 

Pūrayitvāna taṃ pattaṃ, bhikkhusaṅghassadāsahaṃ. 

108 . 

‘‘Yottha therataro bhikkhu, niyyādesi mamaṃ tadā; 

Iminā pattapūrena, labhassu vipulaṃ sukhaṃ. 

109 . 

‘‘Duve sampattiyo bhutvā, sukkamūlena codito; 

Pacchime vattamānamhi, kilese jhāpayissati. 

110 . 

‘‘Tattha cittaṃ pasādetvā, tāvatiṃsamagacchahaṃ; 

Tattha bhutvā pivitvā ca, labhāmi vipulaṃ sukhaṃ. 

111 . 

‘‘Maṇḍape rukkhamūle vā, pubbakammaṃ anussariṃ; 

Annapānābhivasso me, abhivassati tāvade. 

112 . 

‘‘Idaṃ pacchimakaṃ mayhaṃ, carimo vattate bhavo; 

Idhāpi annapānaṃ me, vassate sabbakālikaṃ. 

113 . 

‘‘Teneva madhudānena , sandhāvitvā bhave ahaṃ; 

Sabbāsave pariññāya, viharāmi anāsavo. 

114 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, madhudānassidaṃ phalaṃ. 

115 . 

‘‘Kilesā jhāpitā mayhaṃ…pe… viharāmi anāsavo. 

116 . 

‘‘Svāgataṃ vata me āsi…pe… kataṃ buddhassa sāsanaṃ. 

117 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā madhumaṃsadāyako thero imā gāthāyo abhāsitthāti. 

Madhumaṃsadāyakattherassāpadānaṃ catutthaṃ. 

5. Nāgapallavattheraapadānaṃ 

118 . 

‘‘Nagare bandhumatiyā, rājuyyāne vasāmahaṃ; 

Mama assamasāmantā, nisīdi lokanāyako. 

119 . 

‘‘Nāgapallavamādāya , buddhassa abhiropayiṃ; 

Pasannacitto sumano, sugataṃ abhivādayiṃ. 

120 . 

‘‘Ekanavutito kappe, yaṃ pallavamapūjayiṃ; 

Duggatiṃ nābhijānāmi, buddhapūjāyidaṃ phalaṃ. 

121 . 

‘‘Kilesā jhāpitā mayhaṃ…pe… viharāmi anāsavo. 

122 . 

‘‘Svāgataṃ vata me āsi…pe… kataṃ buddhassa sāsanaṃ. 

123 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nāgapallavo thero imā gāthāyo abhāsitthāti. 

Nāgapallavattherassāpadānaṃ pañcamaṃ. 

6. Ekadīpiyattheraapadānaṃ 

124 . 

‘‘Parinibbute sugate, siddhatthe lokanāyake; 

Sadevamānusā sabbe, pūjenti dvipaduttamaṃ. 

125 . 

‘‘Āropite ca citake, siddhatthe lokanāyake; 

Yathāsakena thāmena, citaṃ pūjenti satthuno. 

126 . 

‘‘Avidūre citakassa, dīpaṃ ujjālayiṃ ahaṃ; 

Yāva udeti sūriyo, dīpaṃ me tāva ujjali. 

127 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

128 . 

‘‘Tattha me sukataṃ byamhaṃ, ekadīpīti ñāyati; 

Dīpasatasahassāni, byamhe pajjalare mama. 

129 . 

‘‘Udayantova sūriyo, deho me jotate sadā; 

Sappabhāhi sarīrassa, āloko hoti me sadā. 

130 . 

‘‘Tirokuṭṭaṃ tiroselaṃ, samatiggayha pabbataṃ; 

Samantā yojanasataṃ, passāmi cakkhunā ahaṃ. 

131 . 

‘‘Sattasattatikkhattuñca , devaloke ramiṃ ahaṃ; 

Ekatiṃsatikkhattuñca, devarajjamakārayiṃ. 

132 . 

‘‘Aṭṭhavīsatikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

133 . 

‘‘Devalokā cavitvāna, nibbattiṃ mātukucchiyaṃ; 

Mātukucchigatassāpi, akkhi me na nimīlati. 

134 . 

‘‘Jātiyā catuvassohaṃ, pabbajiṃ anagāriyaṃ; 

Aḍḍhamāse asampatte, arahattamapāpuṇiṃ. 

135 . 

‘‘Dibbacakkhuṃ visodhesiṃ, bhavā sabbe samūhatā; 

Sabbe kilesā sañchinnā, ekadīpassidaṃ phalaṃ. 

136 . 

‘‘Tirokuṭṭaṃ tiroselaṃ, pabbatañcāpi kevalaṃ; 

Samatikkamma passāmi, ekadīpassidaṃ phalaṃ. 

137 . 

‘‘Visamā me samā honti, andhakāro na vijjati; 

Nāhaṃ passāmi timiraṃ, ekadīpassidaṃ phalaṃ. 

138 . 

‘‘Catunnavutito kappe, yaṃ dīpamadadiṃ tadā; 

Duggatiṃ nābhijānāmi, ekadīpassidaṃ phalaṃ. 

139 . 

‘‘Kilesā jhāpitā mayhaṃ…pe… viharāmi anāsavo. 

140 . 

‘‘Svāgataṃ vata me āsi…pe… kataṃ buddhassa sāsanaṃ. 

141 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekadīpiyo thero imā gāthāyo abhāsitthāti. 

Ekadīpiyattherassāpadānaṃ chaṭṭhaṃ. 

7. Ucchaṅgapupphiyattheraapadānaṃ 

142 . 

‘‘Nagare bandhumatiyā, ahosiṃ māliko tadā; 

Ucchaṅgaṃ pūrayitvāna, agamaṃ antarāpaṇaṃ. 

143 . 

‘‘Bhagavā tamhi samaye, bhikkhusaṅghapurakkhato; 

Mahatā ānubhāvena, niyyāti lokanāyako. 

144 . 

‘‘Disvāna lokapajjotaṃ, vipassiṃ lokatāraṇaṃ; 

Pupphaṃ paggayha ucchaṅgā, buddhaseṭṭhaṃ apūjayiṃ. 

145 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

146 . 

‘‘Kilesā jhāpitā mayhaṃ…pe… viharāmi anāsavo. 

147 . 

‘‘Svāgataṃ vata me āsi…pe… kataṃ buddhassa sāsanaṃ. 

148 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ucchaṅgapupphiyo thero imā gāthāyo abhāsitthāti. 

Ucchaṅgapupphiyattherassāpadānaṃ sattamaṃ. 

8. Yāgudāyakattheraapadānaṃ 

149 . 

‘‘Atithiṃ me gahetvāna, agacchiṃ gāmakaṃ tadā; 

Sampuṇṇanadikaṃ disvā, saṅghārāmaṃ upāgamiṃ. 

150 . 

‘‘Āraññakā dhutadharā, jhāyino lūkhacīvarā; 

Vivekābhiratā dhīrā, saṅghārāme vasanti te. 

151 . 

‘‘Gati tesaṃ upacchinnā, suvimuttāna tādinaṃ; 

Piṇḍāya te na gacchanti, oruddhanaditāya hi . 

152 . 

‘‘Pasannacitto sumano, vedajāto katañjalī; 

Taṇḍulaṃ me gahetvāna, yāgudānaṃ adāsahaṃ. 

153 . 

‘‘Pañcannaṃ yāguṃ datvāna, pasanno sehi pāṇibhi; 

Sakakammābhiraddhohaṃ, tāvatiṃsamagacchahaṃ. 

154 . 

‘‘Maṇimayañca me byamhaṃ, nibbatti tidase gaṇe; 

Nārīgaṇehi sahito, modāmi byamhamuttame. 

155 . 

‘‘Tettiṃsakkhattuṃ devindo, devarajjamakārayiṃ; 

Tiṃsakkhattuṃ cakkavattī, mahārajjamakārayiṃ. 

156 . 

‘‘Padesarajjaṃ vipulaṃ, gaṇanāto asaṅkhiyaṃ; 

Devaloke manusse vā, anubhotvā sayaṃ ahaṃ. 

157 . 

‘‘Pacchime bhave sampatte, pabbajiṃ anagāriyaṃ; 

Saha oropite kese, sabbaṃ sampaṭivijjhahaṃ. 

158 . 

‘‘Khayato vayato cāpi, sammasanto kaḷevaraṃ; 

Pure sikkhāpadādānā, arahattamapāpuṇiṃ. 

159 . 

‘‘Sudinnaṃ me dānavaraṃ, vāṇijjaṃ sampayojitaṃ; 

Teneva yāgudānena, pattomhi acalaṃ padaṃ. 

160 . 

‘‘Sokaṃ pariddavaṃ byādhiṃ, darathaṃ cittatāpanaṃ; 

Nābhijānāmi uppannaṃ, yāgudānassidaṃ phalaṃ. 

161 . 

‘‘Yāguṃ saṅghassa datvāna, puññakkhette anuttare; 

Pañcānisaṃse anubhomi, aho yāgusuyiṭṭhatā. 

162 . 

‘‘Abyādhitā rūpavatā, khippaṃ dhammanisantitā ; 

Lābhitā annapānassa, āyu pañcamakaṃ mama. 

163 . 

‘‘Yo koci vedaṃ janayaṃ, saṅghe yāguṃ dadeyya so; 

Imāni pañca ṭhānāni, paṭigaṇheyya paṇḍito. 

164 . 

‘‘Karaṇīyaṃ kataṃ sabbaṃ, bhavā ugghāṭitā mayā; 

Sabbāsavā parikkhīṇā, natthi dāni punabbhavo. 

165 . 

‘‘So ahaṃ vicarissāmi, gāmā gāmaṃ purā puraṃ; 

Namassamāno sambuddhaṃ, dhammassa ca sudhammataṃ. 

166 . 

‘‘Tiṃsakappasahassamhi, yaṃ dānamadadiṃ tadā; 

Duggatiṃ nābhijānāmi, yāgudānassidaṃ phalaṃ. 

167 . 

‘‘Kilesā jhāpitā mayhaṃ…pe… viharāmi anāsavo. 

168 . 

‘‘Svāgataṃ vata me āsi…pe… kataṃ buddhassa sāsanaṃ. 

169 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā yāgudāyako thero imā gāthāyo abhāsitthāti. 

Yāgudāyakattherassāpadānaṃ aṭṭhamaṃ. 

9. Patthodanadāyakattheraapadānaṃ 

170 . 

‘‘Vanacārī pure āsiṃ, satataṃ vanakammiko; 

Patthodanaṃ gahetvāna, kammantaṃ agamāsahaṃ. 

171 . 

‘‘Tatthaddasāsiṃ sambuddhaṃ, sayambhuṃ aparājitaṃ; 

Vanā piṇḍāya nikkhantaṃ, disvā cittaṃ pasādayiṃ. 

172 . 

‘‘Parakammāyane yutto, puññañca me na vijjati; 

Ayaṃ patthodano atthi, bhojayissāmahaṃ muniṃ. 

173 . 

‘‘Patthodanaṃ gahetvāna, sayambhussa adāsahaṃ; 

Mama nijjhāyamānassa, paribhuñji tadā muni. 

174 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

175 . 

‘‘Chattiṃsakkhattuṃ devindo, devarajjamakārayiṃ; 

Tettiṃsakkhattuṃ rājā ca, cakkavattī ahosahaṃ. 

176 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sukhito yasavā homi, patthodanassidaṃ phalaṃ. 

177 . 

‘‘Bhavābhave saṃsaranto, labhāmi amitaṃ dhanaṃ; 

Bhoge me ūnatā natthi, patthodanassidaṃ phalaṃ. 

178 . 

‘‘Nadīsotapaṭibhāgā , bhogā nibbattare mama; 

Parimetuṃ na sakkomi, patthodanassidaṃ phalaṃ. 

179 . 

‘‘Imaṃ khāda imaṃ bhuñja, imamhi sayane saya; 

Tenāhaṃ sukhito homi, patthodanassidaṃ phalaṃ. 

180 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, patthodanassidaṃ phalaṃ. 

181 . 

‘‘Kilesā jhāpitā mayhaṃ…pe… viharāmi anāsavo. 

182 . 

‘‘Svāgataṃ vata me āsi…pe… kataṃ buddhassa sāsanaṃ. 

183 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā patthodanadāyako thero imā gāthāyo abhāsitthāti. 

Patthodanadāyakattherassāpadānaṃ navamaṃ. 

10. Mañcadāyakattheraapadānaṃ 

184 . 

‘‘Parinibbute kāruṇike, siddhatthe lokanāyake; 

Vitthārike pāvacane, devamānusasakkate. 

185 . 

‘‘Caṇḍālo āsahaṃ tattha, āsandipīṭhakārako; 

Tena kammena jīvāmi, tena posemi dārake. 

186 . 

‘‘Āsandiṃ sukataṃ katvā, pasanno sehi pāṇibhi; 

Sayamevupagantvāna, bhikkhusaṅghassadāsahaṃ. 

187 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

188 . 

‘‘Devalokagato santo, modāmi tidase gaṇe; 

Sayanāni mahagghāni, nibbattanti yadicchakaṃ. 

189 . 

‘‘Paññāsakkhattuṃ devindo, devarajjamakārayiṃ; 

Asītikkhattuṃ rājā ca, cakkavattī ahosahaṃ. 

190 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sukhito yasavā homi, mañcadānassidaṃ phalaṃ. 

191 . 

‘‘Devalokā cavitvāna, emi ce mānusaṃ bhavaṃ; 

Mahārahā susayanā, sayameva bhavanti me. 

192 . 

‘‘Ayaṃ pacchimako mayhaṃ, carimo vattate bhavo; 

Ajjāpi sayane kāle , sayanaṃ upatiṭṭhati. 

193 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, mañcadānassidaṃ phalaṃ. 

194 . 

‘‘Kilesā jhāpitā mayhaṃ…pe… viharāmi anāsavo. 

195 . 

‘‘Svāgataṃ vata me āsi…pe… kataṃ buddhassa sāsanaṃ. 

196 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mañcadāyako thero imā gāthāyo 

Abhāsitthāti. 

Mañcadāyakattherassāpadānaṃ dasamaṃ. 

Bhaddālivaggo bācattālīsamo. 

Tassuddānaṃ – 

Bhaddālī ekachatto ca, tiṇasūlo ca maṃsado; 

Nāgapallaviko dīpī, ucchaṅgi yāgudāyako. 

Patthodanī mañcadado, gāthāyo gaṇitā ciha; 

Dvesatāni ca gāthānaṃ, gāthā cekā taduttari. 


(Dutiyo bhāgo) 

43. Sakiṃsammajjakavaggo 

1. Sakiṃsammajjakattheraapadānaṃ 

1 . 

‘‘Vipassino bhagavato, pāṭaliṃ bodhimuttamaṃ; 

Disvāva taṃ pādapaggaṃ, tattha cittaṃ pasādayiṃ. 

2 . 

‘‘Sammajjaniṃ gahetvāna, bodhiṃ sammajji tāvade; 

Sammajjitvāna taṃ bodhiṃ, avandiṃ pāṭaliṃ ahaṃ. 

3 . 

‘‘Tattha cittaṃ pasādetvā, sire katvāna añjaliṃ; 

Namassamāno taṃ bodhiṃ, gañchiṃ paṭikuṭiṃ ahaṃ. 

4 . 

‘‘Tādimaggena gacchāmi, saranto bodhimuttamaṃ; 

Ajagaro maṃ pīḷesi, ghorarūpo mahabbalo. 

5 . 

‘‘Āsanne me kataṃ kammaṃ, phalena tosayī mamaṃ; 

Kaḷevaraṃ me gilati, devaloke ramāmahaṃ. 

6 . 

‘‘Anāvilaṃ mama cittaṃ, visuddhaṃ paṇḍaraṃ sadā; 

Sokasallaṃ na jānāmi, cittasantāpanaṃ mama. 

7 . 

‘‘Kuṭṭhaṃ gaṇḍo kilāso ca, apamāro vitacchikā; 

Daddu kaṇḍu ca me natthi, phalaṃ sammajjanāyidaṃ . 

8 . 

‘‘Soko ca paridevo ca, hadaye me na vijjati; 

Abhantaṃ ujukaṃ cittaṃ, phalaṃ sammajjanāyidaṃ. 

9 . 

‘‘Samādhīsu na majjāmi , visadaṃ hoti mānasaṃ; 

Yaṃ yaṃ samādhimicchāmi, so so sampajjate mamaṃ. 

10 . 

‘‘Rajanīye na rajjāmi, atho dussaniyesu ca; 

Mohanīye na muyhāmi, phalaṃ sammajjanāyidaṃ. 

11 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, phalaṃ sammajjanāyidaṃ. 

12 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

13 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

14 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sakiṃsammajjako thero imā gāthāyo 

Abhāsitthāti. 

Sakiṃsammajjakattherassāpadānaṃ paṭhamaṃ. 

2. Ekadussadāyakattheraapadānaṃ 

15 . 

‘‘Nagare haṃsavatiyā, ahosiṃ tiṇahārako; 

Tiṇahārena jīvāmi, tena posemi dārake. 

16 . 

‘‘Padumuttaro nāma jino, sabbadhammāna pāragū; 

Tamandhakāraṃ nāsetvā, uppajji lokanāyako. 

17 . 

‘‘Sake ghare nisīditvā, evaṃ cintesi tāvade; 

‘Buddho loke samuppanno, deyyadhammo na vijjati. 

18 . 

‘‘‘Idaṃ me sāṭakaṃ ekaṃ, natthi me koci dāyako; 

Dukkho nirayasamphasso, ropayissāmi dakkhiṇaṃ’. 

19 . 

‘‘Evāhaṃ cintayitvāna, sakaṃ cittaṃ pasādayiṃ; 

Ekaṃ dussaṃ gahetvāna, buddhaseṭṭhassadāsahaṃ. 

20 . 

‘‘Ekaṃ dussaṃ daditvāna, ukkuṭṭhiṃ sampavattayiṃ; 

‘Yadi buddho tuvaṃ vīra, tārehi maṃ mahāmuni’. 

21 . 

‘‘Padumuttaro lokavidū, āhutīnaṃ paṭiggaho; 

Mama dānaṃ pakittento, akā me anumodanaṃ. 

22 . 

‘‘‘Iminā ekadussena, cetanāpaṇidhīhi ca; 

Kappasatasahassāni, vinipātaṃ na gacchasi. 

23 . 

‘‘‘Chattiṃsakkhattuṃ devindo, devarajjaṃ karissasi; 

Tettiṃsakkhattuṃ rājā ca, cakkavattī bhavissasi. 

24 . 

‘‘‘Padesarajjaṃ vipulaṃ, gaṇanāto asaṅkhiyaṃ ; 

Devaloke manusse vā, saṃsaranto tuvaṃ bhave. 

25 . 

‘‘‘Rūpavā guṇasampanno, anavakkantadehavā ; 

Akkhobhaṃ amitaṃ dussaṃ, labhissasi yadicchakaṃ’. 

26 . 

‘‘Idaṃ vatvāna sambuddho, jalajuttamanāmako; 

Nabhaṃ abbhuggamī vīro , haṃsarājāva ambare. 

27 . 

‘‘Yaṃ yaṃ yonupapajjāmi, devattaṃ atha mānusaṃ; 

Bhoge me ūnatā natthi, ekadussassidaṃ phalaṃ. 

28 . 

‘‘Paduddhāre paduddhāre, dussaṃ nibbattate mamaṃ; 

Heṭṭhā dussamhi tiṭṭhāmi, uparicchadanaṃ mama. 

29 . 

‘‘Cakkavāḷaṃ upādāya, sakānanaṃ sapabbataṃ; 

Icchamāno cahaṃ ajja, dussehacchādayeyya taṃ. 

30 . 

‘‘Teneva ekadussena, saṃsaranto bhavābhave; 

Suvaṇṇavaṇṇo hutvāna, saṃsarāmi bhavābhave. 

31 . 

‘‘Vipākaṃ viekadussassa, nājjhagaṃ katthacikkhayaṃ; 

Ayaṃ me antimā jāti, vipaccati idhāpi me. 

32 . 

‘‘Satasahassito kappe, yaṃ dussamadadiṃ tadā; 

Duggatiṃ nābhijānāmi, ekadussassidaṃ phalaṃ. 

33 . 

‘‘Kilesā jhāpitā mayhaṃ…pe… viharāmi anāsavo. 

34 . 

‘‘Svāgataṃ vata me āsi…pe… kataṃ buddhassa sāsanaṃ. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekadussadāyako thero imā gāthāyo abhāsitthāti; 

Ekadussadāyakattherassāpadānaṃ dutiyaṃ. 

3. Ekāsanadāyakattheraapadānaṃ 

36 . 

‘‘Himavantassāvidūre , gosito nāma pabbato; 

Assamo sukato mayhaṃ, paṇṇasālā sumāpitā. 

37 . 

‘‘Nārado nāma nāmena, kassapo iti maṃ vidū; 

Suddhimaggaṃ gavesanto, vasāmi gosite tadā. 

38 . 

‘‘Padumuttaro nāma jino, sabbadhammāna pāragū; 

Vivekakāmo sambuddho, agañchi anilañjasā. 

39 . 

‘‘Vanagge gacchamānassa, disvā raṃsiṃ mahesino; 

Kaṭṭhamañcaṃ paññāpetvā, ajinañca apatthariṃ. 

40 . 

‘‘Āsanaṃ paññāpetvāna, sire katvāna añjaliṃ; 

Somanassaṃ paveditvā, idaṃ vacanamabraviṃ. 

41 . 

‘‘‘Sallakatto mahāvīra, āturānaṃ tikicchako; 

Mamaṃ rogaparetassa , tikicchaṃ dehi nāyaka. 

42 . 

‘‘‘Kallatthikā ye passanti, buddhaseṭṭha tuvaṃ mune; 

Dhuvatthasiddhiṃ papponti, etesaṃ ajaro bhave. 

43 . 

‘‘‘Na me deyyadhammo atthi, pavattaphalabhojihaṃ; 

Idaṃ me āsanaṃ atthi , nisīda kaṭṭhamañcake’. 

44 . 

‘‘Nisīdi tattha bhagavā, asambhītova kesarī; 

Muhuttaṃ vītināmetvā, idaṃ vacanamabravi. 

45 . 

‘‘‘Visaṭṭho hohi mā bhāyi, laddho jotiraso tayā; 

Yaṃ tuyhaṃ patthitaṃ sabbaṃ, paripūrissatināgate . 

46 . 

‘‘‘Na moghaṃ taṃ kataṃ tuyhaṃ, puññakkhette anuttare; 

Sakkā uddharituṃ attā, yassa cittaṃ paṇīhitaṃ . 

47 . 

‘‘‘Imināsanadānena, cetanāpaṇidhīhi ca; 

Kappasatasahassāni, vinipātaṃ na gacchasi. 

48 . 

‘‘‘Paññāsakkhattuṃ devindo, devarajjaṃ karissasi; 

Asītikkhattuṃ rājā ca, cakkavattī bhavissasi. 

49 . 

‘‘‘Padesarajjaṃ vipulaṃ, gaṇanāto asaṅkhiyaṃ; 

Sabbattha sukhito hutvā, saṃsāre saṃsarissasi’. 

50 . 

‘‘Idaṃ vatvāna sambuddho, jalajuttamanāmako; 

Nabhaṃ abbhuggamī vīro, haṃsarājāva ambare. 

51 . 

‘‘Hatthiyānaṃ assayānaṃ, sarathaṃ sandamānikaṃ; 

Labhāmi sabbamevetaṃ, ekāsanassidaṃ phalaṃ. 

52 . 

‘‘Kānanaṃ pavisitvāpi, yadā icchāmi āsanaṃ; 

Mama saṅkappamaññāya, pallaṅko upatiṭṭhati. 

53 . 

‘‘Vārimajjhagato santo, yadā icchāmi āsanaṃ; 

Mama saṅkappamaññāya, pallaṅko upatiṭṭhati. 

54 . 

‘‘Yaṃ yaṃ yonupapajjāmi, devattaṃ atha mānusaṃ; 

Pallaṅkasatasahassāni, parivārenti maṃ sadā. 

55 . 

‘‘Duve bhave saṃsarāmi, devatte atha mānuse; 

Duve kule pajāyāmi, khattiye atha brāhmaṇe. 

56 . 

‘‘Ekāsanaṃ daditvāna, puññakkhette anuttare; 

Dhammapallaṅkamādāya , viharāmi anāsavo. 

57 . 

‘‘Satasahassito kappe, yaṃ dānamadadiṃ tadā; 

Duggatiṃ nābhijānāmi, ekāsanassidaṃ phalaṃ. 

58 . 

‘‘Kilesā jhāpitā mayhaṃ…pe… viharāmi anāsavo. 

59 . 

‘‘Svāgataṃ vata me āsi…pe… kataṃ buddhassa sāsanaṃ. 

60 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekāsanadāyako thero imā gāthāyo 

Abhāsitthāti. 

Ekāsanadāyakattherassāpadānaṃ tatiyaṃ. 

4. Sattakadambapupphiyattheraapadānaṃ 

61 . 

‘‘Himavantassāvidūre, kukkuṭo nāma pabbato; 

Tamhi pabbatapādamhi, satta buddhā vasiṃsu te. 

62 . 

‘‘Kadambaṃ pupphitaṃ disvā, paggahetvāna añjaliṃ; 

Satta mālā gahetvāna, puññacittena okiriṃ. 

63 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

64 . 

‘‘Catunnavutito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

65 . 

‘‘Kilesā jhāpitā mayhaṃ…pe… viharāmi anāsavo. 

66 . 

‘‘Svāgataṃ vata me āsi…pe… kataṃ buddhassa sāsanaṃ. 

67 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sattakadambapupphiyo thero imā 

Gāthāyo abhāsitthāti. 

Sattakadambapupphiyattherassāpadānaṃ catutthaṃ. 

5. Koraṇḍapupphiyattheraapadānaṃ 

68 . 

‘‘Vanakammiko pure āsiṃ, pitumātumatenahaṃ ; 

Pasumārena jīvāmi, kusalaṃ me na vijjati. 

69 . 

‘‘Mama āsayasāmantā, tisso lokagganāyako; 

Padāni tīṇi dassesi, anukampāya cakkhumā. 

70 . 

‘‘Akkante ca pade disvā, tissanāmassa satthuno; 

Haṭṭho haṭṭhena cittena, pade cittaṃ pasādayiṃ. 

71 . 

‘‘Koraṇḍaṃ pupphitaṃ disvā, pādapaṃ dharaṇīruhaṃ; 

Sakosakaṃ gahetvāna, padaseṭṭhamapūjayiṃ. 

72 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

73 . 

‘‘Yaṃ yaṃ yonupapajjāmi, devattaṃ atha mānusaṃ; 

Koraṇḍavaṇṇakoyeva, suppabhāso bhavāmahaṃ. 

74 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, padapūjāyidaṃ phalaṃ. 

75 . 

‘‘Kilesā jhāpitā mayhaṃ…pe… viharāmi anāsavo. 

76 . 

‘‘Svāgataṃ vata me āsi…pe… kataṃ buddhassa sāsanaṃ. 

77 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā koraṇḍapupphiyo thero imā gāthāyo abhāsitthāti; 

Koraṇḍapupphiyattherassāpadānaṃ pañcamaṃ. 

6. Ghatamaṇḍadāyakattheraapadānaṃ 

78 . 

‘‘Sucintitaṃ bhagavantaṃ, lokajeṭṭhaṃ narāsabhaṃ; 

Upaviṭṭhaṃ mahāraññaṃ, vātābādhena pīḷitaṃ. 

79 . 

‘‘Disvā cittaṃ pasādetvā, ghatamaṇḍamupānayiṃ; 

Katattā ācitattā ca, gaṅgā bhāgīrathī ayaṃ. 

80 . 

‘‘Mahāsamuddā cattāro, ghataṃ sampajjare mama; 

Ayañca pathavī ghorā, appamāṇā asaṅkhiyā. 

81 . 

‘‘Mama saṅkappamaññāya, bhavate madhusakkarā; 

Cātuddīpā ime rukkhā, pādapā dharaṇīruhā. 

82 . 

‘‘Mama saṅkappamaññāya, kapparukkhā bhavanti te; 

Paññāsakkhattuṃ devindo, devarajjamakārayiṃ. 

83 . 

‘‘Ekapaññāsakkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

84 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, ghatamaṇḍassidaṃ phalaṃ. 

85 . 

‘‘Kilesā jhāpitā mayhaṃ…pe… viharāmi anāsavo. 

86 . 

‘‘Svāgataṃ vata me āsi…pe… kataṃ buddhassa sāsanaṃ. 

87 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ghatamaṇḍadāyako thero imā gāthāyo 

Abhāsitthāti. 

Ghatamaṇḍadāyakattherassāpadānaṃ chaṭṭhaṃ. 

7. Ekadhammassavaniyattheraapadānaṃ 

88 . 

‘‘Padumuttaro nāma jino, sabbadhammāna pāragū; 

Catusaccaṃ pakāsento, santāresi bahuṃ janaṃ. 

89 . 

‘‘Ahaṃ tena samayena, jaṭilo uggatāpano; 

Dhunanto vākacīrāni, gacchāmi ambare tadā. 

90 . 

‘‘Buddhaseṭṭhassa upari, gantuṃ na visahāmahaṃ; 

Pakkhīva selamāsajja, gamanaṃ na labhāmahaṃ. 

91 . 

‘‘Udake vokkamitvāna, evaṃ gacchāmi ambare; 

Na me idaṃ bhūtapubbaṃ, iriyāpathavikopanaṃ. 

92 . 

‘‘Handa metaṃ gavesissaṃ, appevatthaṃ labheyyahaṃ; 

Orohanto antalikkhā, saddamassosi satthuno. 

93 . 

‘‘Sarena rajanīyena, savanīyena vaggunā; 

Aniccataṃ kathentassa, taññeva uggahiṃ tadā; 

Aniccasaññamuggayha , agamāsiṃ mamassamaṃ. 

94 . 

‘‘Yāvatāyuṃ vasitvāna, tattha kālaṅkato ahaṃ; 

Carime vattamānamhi, saddhammassavanaṃ sariṃ. 

95 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

96 . 

‘‘Tiṃsakappasahassāni, devaloke ramiṃ ahaṃ; 

Ekapaññāsakkhattuñca , devarajjamakārayiṃ. 

97 . 

‘‘Ekavīsatikkhattuñca , cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

98 . 

‘‘Anubhomi sakaṃ puññaṃ, sukhitohaṃ bhavābhave; 

Anussarāmi taṃ saññaṃ, saṃsaranto bhavābhave; 

Na koṭiṃ paṭivijjhāmi, nibbānaṃ accutaṃ padaṃ. 

99 . 

‘‘Pitugehe nisīditvā, samaṇo bhāvitindriyo; 

Kathaṃsa paridīpento, aniccatamudāhari. 

100 . 

‘‘‘Aniccā vata saṅkhārā, uppādavayadhammino; 

Uppajjitvā nirujjhanti, tesaṃ vūpasamo sukho’. 

101 . 

‘‘Saha gāthaṃ suṇitvāna, pubbasaññamanussariṃ; 

Ekāsane nisīditvā, arahattamapāpuṇiṃ. 

102 . 

‘‘Jātiyā sattavassena, arahattamapāpuṇiṃ; 

Upasampādayī buddho, dhammassavanassidaṃ phalaṃ. 

103 . 

‘‘Satasahassito kappe, yaṃ dhammamasuṇiṃ tadā; 

Duggatiṃ nābhijānāmi, dhammassavanassidaṃ phalaṃ. 

104 . 

‘‘Kilesā jhāpitā mayhaṃ…pe… viharāmi anāsavo. 

105 . 

‘‘Svāgataṃ vata me āsi…pe… kataṃ buddhassa sāsanaṃ. 

106 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekadhammassavaniyo thero imā 

Gāthāyo abhāsitthāti. 

Ekadhammassavaniyattherassāpadānaṃ sattamaṃ. 

8. Sucintitattheraapadānaṃ 

107 . 

‘‘Nagare haṃsavatiyā, ahosiṃ kassako tadā; 

Kasikammena jīvāmi, tena posemi dārake. 

108 . 

‘‘Susampannaṃ tadā khettaṃ, dhaññaṃ me phalinaṃ ahu; 

Pākakāle ca sampatte, evaṃ cintesahaṃ tadā. 

109 . 

‘‘Nacchannaṃ nappatirūpaṃ, jānantassa guṇāguṇaṃ; 

Yohaṃ saṅghe adatvāna, aggaṃ bhuñjeyya ce tadā . 

110 . 

‘‘Ayaṃ buddho asamasamo, dvattiṃsavaralakkhaṇo; 

Tato pabhāvito saṅgho, puññakkhetto anuttaro. 

111 . 

‘‘Tattha dassāmahaṃ dānaṃ, navasassaṃ pure pure; 

Evāhaṃ cintayitvāna, haṭṭho pīṇitamānaso . 

112 . 

‘‘Khettato dhaññamāhatvā, sambuddhaṃ upasaṅkamiṃ; 

Upasaṅkamma sambuddhaṃ, lokajeṭṭhaṃ narāsabhaṃ; 

Vanditvā satthuno pāde, idaṃ vacanamabraviṃ. 

113 . 

‘‘‘Navasassañca sampannaṃ, āyāgosi ca tvaṃ mune; 

Anukampamupādāya , adhivāsehi cakkhuma’. 

114 . 

‘‘Padumuttaro lokavidū, āhutīnaṃ paṭiggaho; 

Mama saṅkappamaññāya, idaṃ vacanamabravi. 

115 . 

‘‘‘Cattāro ca paṭipannā, cattāro ca phale ṭhitā; 

Esa saṅgho ujubhūto, paññāsīlasamāhito; 

Yajantānaṃ manussānaṃ, puññapekkhāna pāṇinaṃ. 

116 . 

‘‘‘Karotopadhikaṃ puññaṃ, saṅghe dinnaṃ mahapphalaṃ; 

Tasmiṃ saṅgheva dātabbaṃ, tava sassaṃ tathetaraṃ. 

117 . 

‘‘‘Saṅghato uddisitvāna, bhikkhū netvāna saṃgharaṃ; 

Paṭiyattaṃ ghare santaṃ, bhikkhusaṅghassa dehi tvaṃ’. 

118 . 

‘‘Saṅghato uddisitvāna, bhikkhū netvāna saṃgharaṃ; 

Yaṃ ghare paṭiyattaṃ me, bhikkhusaṅghassadāsahaṃ. 

119 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

120 . 

‘‘Tattha me sukataṃ byamhaṃ, sovaṇṇaṃ sappabhassaraṃ; 

Saṭṭhiyojanamubbedhaṃ, tiṃsayojanavitthataṃ. 

Ekūnavīsatimaṃ bhāṇavāraṃ. 

121 . 

‘‘Ākiṇṇaṃ bhavanaṃ mayhaṃ, nārīgaṇasamākulaṃ; 

Tattha bhutvā pivitvā ca, vasāmi tidase ahaṃ. 

122 . 

‘‘Satānaṃ tīṇikkhattuñca, devarajjamakārayiṃ; 

Satānaṃ pañcakkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

123 . 

‘‘Bhavābhave saṃsaranto, labhāmi amitaṃ dhanaṃ; 

Bhoge me ūnatā natthi, navasassassidaṃ phalaṃ. 

124 . 

‘‘Hatthiyānaṃ assayānaṃ, sivikaṃ sandamānikaṃ; 

Labhāmi sabbamevetaṃ , navasassassidaṃ phalaṃ. 

125 . 

‘‘Navavatthaṃ navaphalaṃ, navaggarasabhojanaṃ; 

Labhāmi sabbamevetaṃ, navasassassidaṃ phalaṃ. 

126 . 

‘‘Koseyyakambaliyāni , khomakappāsikāni ca; 

Labhāmi sabbamevetaṃ, navasassassidaṃ phalaṃ. 

127 . 

‘‘Dāsīgaṇaṃ dāsagaṇaṃ, nāriyo ca alaṅkatā; 

Labhāmi sabbamevetaṃ, navasassassidaṃ phalaṃ. 

128 . 

‘‘Na maṃ sītaṃ vā uṇhaṃ vā, pariḷāho na vijjati; 

Atho cetasikaṃ dukkhaṃ, hadaye me na vijjati. 

129 . 

‘‘Idaṃ khāda idaṃ bhuñja, imamhi sayane saya; 

Labhāmi sabbamevetaṃ, navasassassidaṃ phalaṃ. 

130 . 

‘‘Ayaṃ pacchimako dāni, carimo vattate bhavo; 

Ajjāpi deyyadhammo me, phalaṃ tosesi sabbadā. 

131 . 

‘‘Navasassaṃ daditvāna, saṅghe gaṇavaruttame; 

Aṭṭhānisaṃse anubhomi, kammānucchavike mama. 

132 . 

‘‘Vaṇṇavā yasavā homi, mahābhogo anītiko; 

Mahāpakkho sadā homi, abhejjapariso sadā. 

133 . 

‘‘Sabbe maṃ apacāyanti, ye keci pathavissitā; 

Deyyadhammā ca ye keci, pure pure labhāmahaṃ. 

134 . 

‘‘Bhikkhusaṅghassa vā majjhe, buddhaseṭṭhassa sammukhā; 

Sabbepi samatikkamma, denti mameva dāyakā. 

135 . 

‘‘Paṭhamaṃ navasassañhi, datvā saṅghe gaṇuttame; 

Imānisaṃse anubhomi, navasassassidaṃ phalaṃ. 

136 . 

‘‘Satasahassito kappe, yaṃ dānamadadiṃ tadā; 

Duggatiṃ nābhijānāmi, navasassassidaṃ phalaṃ. 

137 . 

‘‘Kilesā jhāpitā mayhaṃ…pe… viharāmi anāsavo; 

138 . 

‘‘Svāgataṃ vata me āsi…pe… kataṃ buddhassa sāsanaṃ. 

139 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sucintito thero imā gāthāyo 

Abhāsitthāti. 

Sucintitattherassāpadānaṃ aṭṭhamaṃ. 

9. Sovaṇṇakiṅkaṇiyattheraapadānaṃ 

140 . 

‘‘Saddhāya abhinikkhamma, pabbajiṃ anagāriyaṃ; 

Vākacīradharo āsiṃ, tapokammamapassito. 

141 . 

‘‘Atthadassī tu bhagavā, lokajeṭṭho narāsabho; 

Uppajji tamhi samaye, tārayanto mahājanaṃ. 

142 . 

‘‘Balañca vata me khīṇaṃ, byādhinā paramena taṃ; 

Buddhaseṭṭhaṃ saritvāna, puline thūpamuttamaṃ. 

143 . 

‘‘Karitvā haṭṭhacittohaṃ, sahatthena samokiriṃ; 

Soṇṇakiṅkaṇipupphāni, udaggamanaso ahaṃ. 

144 . 

‘‘Sammukhā viya sambuddhaṃ, thūpaṃ paricariṃ ahaṃ; 

Tena cetopasādena, atthadassissa tādino. 

145 . 

‘‘Devalokaṃ gato santo, labhāmi vipulaṃ sukhaṃ; 

Suvaṇṇavaṇṇo tatthāsiṃ, buddhapūjāyidaṃ phalaṃ. 

146 . 

‘‘Asītikoṭiyo mayhaṃ, nāriyo samalaṅkatā; 

Sadā mayhaṃ upaṭṭhanti, buddhapūjāyidaṃ phalaṃ. 

147 . 

‘‘Saṭṭhituriyasahassāni , bheriyo paṇavāni ca; 

Saṅkhā ca ḍiṇḍimā tattha, vaggū vajjanti dundubhī. 

148 . 

‘‘Cullāsītisahassāni , hatthino samalaṅkatā; 

Tidhāpabhinnamātaṅgā, kuñjarā saṭṭhihāyanā. 

149 . 

‘‘Hemajālābhisañchannā , upaṭṭhānaṃ karonti me; 

Balakāye gaje ceva, ūnatā me na vijjati. 

150 . 

‘‘Soṇṇakiṅkaṇipupphānaṃ, vipākaṃ anubhomahaṃ; 

Aṭṭhapaññāsakkhattuñca, devarajjamakārayiṃ. 

151 . 

‘‘Ekasattatikkhattuñca, cakkavattī ahosahaṃ; 

Pathabyā rajjaṃ ekasataṃ, mahiyā kārayiṃ ahaṃ. 

152 . 

‘‘So dāni amataṃ patto, asaṅkhataṃ sududdasaṃ ; 

Saṃyojanaparikkhīṇo, natthi dāni punabbhavo. 

153 . 

‘‘Aṭṭhārase kappasate, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

154 . 

‘‘Kilesā jhāpitā mayhaṃ…pe… viharāmi anāsavo. 

155 . 

‘‘Svāgataṃ vata me āsi…pe… kataṃ buddhassa sāsanaṃ. 

156 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sovaṇṇakiṅkaṇiyo thero imā 

Gāthāyo abhāsitthāti. 

Sovaṇṇakiṅkaṇiyattherassāpadānaṃ navamaṃ. 

10. Soṇṇakontarikattheraapadānaṃ 

157 . 

‘‘Manobhāvaniyaṃ buddhaṃ, attadantaṃ samāhitaṃ; 

Iriyamānaṃ brahmapathe, cittavūpasame rataṃ. 

158 . 

‘‘Nittiṇṇaoghaṃ sambuddhaṃ, jhāyiṃ jhānarataṃ muniṃ; 

Upatitthaṃ samāpannaṃ, indivaradalappabhaṃ. 

159 . 

‘‘Alābunodakaṃ gayha, buddhaseṭṭhaṃ upāgamiṃ; 

Buddhassa pāde dhovitvā, alābukamadāsahaṃ. 

160 . 

‘‘Āṇāpesi ca sambuddho, padumuttaranāmako; 

‘Iminā dakamāhatvā, pādamūle ṭhapehi me’. 

161 . 

‘‘Sādhūtihaṃ paṭissutvā, satthugāravatāya ca; 

Dakaṃ alābunāhatvā, buddhaseṭṭhaṃ upāgamiṃ. 

162 . 

‘‘Anumodi mahāvīro, cittaṃ nibbāpayaṃ mama; 

‘Iminālābudānena, saṅkappo te samijjhatu’. 

163 . 

‘‘Pannarasesu kappesu, devaloke ramiṃ ahaṃ; 

Tiṃsatikkhattuṃ rājā ca, cakkavattī ahosahaṃ. 

164 . 

‘‘Divā vā yadi vā rattiṃ, caṅkamantassa tiṭṭhato; 

Sovaṇṇaṃ kontaraṃ gayha, tiṭṭhate purato mama. 

165 . 

‘‘Buddhassa datvānalābuṃ, labhāmi soṇṇakontaraṃ; 

Appakampi kataṃ kāraṃ, vipulaṃ hoti tādisu. 

166 . 

‘‘Satasahassito kappe, yaṃlābumadadiṃ tadā; 

Duggatiṃ nābhijānāmi, alābussa idaṃ phalaṃ. 

167 . 

‘‘Kilesā jhāpitā mayhaṃ…pe… viharāmi anāsavo. 

168 . 

‘‘Svāgataṃ vata me āsi…pe… kataṃ buddhassa sāsanaṃ. 

169 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā soṇṇakontariko thero imā 

Gāthāyo abhāsitthāti. 

Soṇṇakontarikattherassāpadānaṃ dasamaṃ. 

Sakiṃsammajjakavaggo tecattālīsamo. 

Tassuddānaṃ – 

Sakiṃsammajjako thero, ekadussī ekāsanī; 

Kadambakoraṇḍakado, ghatassavanikopi ca. 

Sucintiko kiṅkaṇiko, soṇṇakontarikopi ca; 

Ekagāthāsatañcettha, ekasattatimeva ca. 

44. Ekavihārivaggo 

1. Ekavihārikattheraapadānaṃ 

1 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

2 . 

‘‘Nippapañco nirālambo, ākāsasamamānaso; 

Suññatābahulo tādī, animittarato vasī. 

3 . 

‘‘Asaṅgacitto nikleso , asaṃsaṭṭho kule gaṇe; 

Mahākāruṇiko vīro, vinayopāyakovido. 

4 . 

‘‘Uyyutto parakiccesu, vinayanto sadevake; 

Nibbānagamanaṃ maggaṃ, gatiṃ paṅkavisosanaṃ. 

5 . 

‘‘Amataṃ paramassādaṃ, jarāmaccunivāraṇaṃ; 

Mahāparisamajjhe so, nisinno lokatārako. 

6 . 

‘‘Karavīkaruto nātho, brahmaghoso tathāgato; 

Uddharanto mahāduggā, vippanaṭṭhe anāyake. 

7 . 

‘‘Desento virajaṃ dhammaṃ, diṭṭho me lokanāyako; 

Tassa dhammaṃ suṇitvāna, pabbajiṃ anagāriyaṃ. 

8 . 

‘‘Pabbajitvā tadāpāhaṃ, cintento jinasāsanaṃ; 

Ekakova vane ramme, vasiṃ saṃsaggapīḷito. 

9 . 

‘‘Sakkāyavūpakāso me, hetubhūto mamābhavī ; 

Manaso vūpakāsassa, saṃsaggabhayadassino. 

10 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

11 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

12 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā ekavihāriko thero imā gāthāyo 

Abhāsitthāti. 

Ekavihārikattherassāpadānaṃ paṭhamaṃ. 

2. Ekasaṅkhiyattheraapadānaṃ 

13 . 

‘‘Vipassino bhagavato, mahābodhimaho ahu; 

Mahājanā samāgamma, pūjenti bodhimuttamaṃ. 

14 . 

‘‘Na hi taṃ orakaṃ maññe, buddhaseṭṭho bhavissati; 

Yassāyaṃ īdisā bodhi, pūjanīyā ca satthuno. 

15 . 

‘‘Tato saṅkhaṃ gahetvāna, bodhirukkhamupaṭṭhahiṃ; 

Dhamanto sabbadivasaṃ, avandiṃ bodhimuttamaṃ. 

16 . 

‘‘Āsannake kataṃ kammaṃ, devalokaṃ apāpayī; 

Kaḷevaraṃ me patitaṃ, devaloke ramāmahaṃ. 

17 . 

‘‘Saṭṭhituriyasahassāni , tuṭṭhahaṭṭhā pamoditā; 

Sadā mayhaṃ upaṭṭhanti, buddhapūjāyidaṃ phalaṃ. 

18 . 

‘‘Ekasattatime kappe, rājā āsiṃ sudassano; 

Cāturanto vijitāvī, jambumaṇḍassa issaro. 

19 . 

‘‘Tato aṅgasatā turiyā , parivārenti maṃ sadā; 

Anubhomi sakaṃ kammaṃ, upaṭṭhānassidaṃ phalaṃ. 

20 . 

‘‘Yaṃ yaṃ yonupapajjāmi, devattaṃ atha mānusaṃ; 

Mātukucchigatassāpi, vajjare bheriyo sadā. 

21 . 

‘‘Upaṭṭhitvāna sambuddhaṃ, anubhutvāna sampadā; 

Sivaṃ sukhemaṃ amataṃ, pattomhi acalaṃ padaṃ. 

22 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

23 . 

‘‘Kilesā jhāpitā mayhaṃ…pe… viharāmi anāsavo. 

24 . 

‘‘Svāgataṃ vata me āsi…pe… kataṃ buddhassa sāsanaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekasaṅkhiyo thero imā gāthāyo 

Abhāsitthāti. 

Ekasaṅkhiyattherassāpadānaṃ dutiyaṃ. 

3. Pāṭihīrasaññakattheraapadānaṃ 

26 . 

‘‘Padumuttaro nāma jino, āhutīnaṃ paṭiggaho; 

Vasīsatasahassehi, nagaraṃ pāvisī tadā. 

27 . 

‘‘Nagaraṃ pavisantassa, upasantassa tādino; 

Ratanāni pajjotiṃsu , nigghoso āsi tāvade. 

28 . 

‘‘Buddhassa ānubhāvena, bherī vajjumaghaṭṭitā; 

Sayaṃ vīṇā pavajjanti, buddhassa pavisato puraṃ. 

29 . 

‘‘Buddhaseṭṭhaṃ namassāmi , padumuttaramahāmuniṃ; 

Pāṭihīrañca passitvā, tattha cittaṃ pasādayiṃ. 

30 . 

‘‘Aho buddho aho dhammo, aho no satthusampadā; 

Acetanāpi turiyā, sayameva pavajjare. 

31 . 

‘‘Satasahassito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

32 . 

‘‘Kilesā jhāpitā mayhaṃ…pe… viharāmi anāsavo. 

33 . 

‘‘Svāgataṃ vata me āsi…pe… kataṃ buddhassa sāsanaṃ. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pāṭihīrasaññako thero imā gāthāyo 

Abhāsitthāti. 

Pāṭihīrasaññakattherassāpadānaṃ tatiyaṃ. 

4. Ñāṇatthavikattheraapadānaṃ 

35 . 

‘‘Kaṇikāraṃva jalitaṃ, dīparukkhaṃva jotitaṃ; 

Kañcanaṃva virocantaṃ, addasaṃ dvipaduttamaṃ. 

36 . 

‘‘Kamaṇḍaluṃ ṭhapetvāna, vākacīrañca kuṇḍikaṃ; 

Ekaṃsaṃ ajinaṃ katvā, buddhaseṭṭhaṃ thaviṃ ahaṃ. 

37 . 

‘‘‘Tamandhakāraṃ vidhamaṃ, mohajālasamākulaṃ; 

Ñāṇālokaṃ dassetvāna, nittiṇṇosi mahāmuni. 

38 . 

‘‘‘Samuddharasimaṃ lokaṃ, sabbāvantamanuttaraṃ; 

Ñāṇe te upamā natthi, yāvatājagatogati . 

39 . 

‘‘‘Tena ñāṇena sabbaññū, iti buddho pavuccati; 

Vandāmi taṃ mahāvīraṃ, sabbaññutamanāvaraṃ’. 

40 . 

‘‘Satasahassito kappe, buddhaseṭṭhaṃ thaviṃ ahaṃ; 

Duggatiṃ nābhijānāmi, ñāṇatthavāyidaṃ phalaṃ; 

41 . 

‘‘Kilesā jhāpitā mayhaṃ…pe… viharāmi anāsavo; 

42 . 

‘‘Svāgataṃ vata me āsi…pe… kataṃ buddhassa sāsanaṃ. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ñāṇatthaviko thero imā gāthāyo 

Abhāsitthāti. 

Ñāṇatthavikattherassāpadānaṃ catutthaṃ. 

5. Ucchukhaṇḍikattheraapadānaṃ 

44 . 

‘‘Nagare bandhumatiyā, dvārapālo ahosahaṃ; 

Addasaṃ virajaṃ buddhaṃ, sabbadhammāna pāraguṃ. 

45 . 

‘‘Ucchukhaṇḍikamādāya, buddhaseṭṭhassadāsahaṃ; 

Pasannacitto sumano, vipassissa mahesino. 

46 . 

‘‘Ekanavutito kappe, yaṃ ucchumadadiṃ tadā; 

Duggatiṃ nābhijānāmi, ucchukhaṇḍassidaṃ phalaṃ. 

47 . 

‘‘Kilesā jhāpitā mayhaṃ…pe… viharāmi anāsavo. 

48 . 

‘‘Svāgataṃ vata me āsi…pe… kataṃ buddhassa sāsanaṃ. 

49 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ucchukhaṇḍiko thero imā gāthāyo 

Abhāsitthāti. 

Ucchukhaṇḍikattherassāpadānaṃ pañcamaṃ. 

6. Kaḷambadāyakattheraapadānaṃ 

50 . 

‘‘Romaso nāma sambuddho, vasate pabbatantare; 

Kaḷambaṃ tassa pādāsiṃ, pasanno sehi pāṇibhi. 

51 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, kaḷambassa idaṃ phalaṃ. 

52 . 

‘‘Kilesā jhāpitā mayhaṃ…pe… viharāmi anāsavo. 

53 . 

‘‘Svāgataṃ vata me āsi…pe… kataṃ buddhassa sāsanaṃ. 

54 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kaḷambadāyako thero imā gāthāyo 

Abhāsitthāti. 

Kaḷambadāyakattherassāpadānaṃ chaṭṭhaṃ. 

7. Ambāṭakadāyakattheraapadānaṃ 

55 . 

‘‘Vipine buddhaṃ disvāna, sayambhuṃ aparājitaṃ; 

Ambāṭakaṃ gahetvāna, sayambhussa adāsahaṃ. 

56 . 

‘‘Ekatiṃse ito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

57 . 

‘‘Kilesā jhāpitā mayhaṃ…pe… viharāmi anāsavo. 

58 . 

‘‘Svāgataṃ vata me āsi…pe… kataṃ buddhassa sāsanaṃ. 

59 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambāṭakadāyako thero imā gāthāyo 

Abhāsitthāti. 

Ambāṭakadāyakattherassāpadānaṃ sattamaṃ. 

8. Harītakadāyakattheraapadānaṃ 

60 . 

‘‘Harītakaṃ āmalakaṃ, ambajambuvibhītakaṃ; 

Kolaṃ bhallātakaṃ billaṃ, sayameva harāmahaṃ. 

61 . 

‘‘Disvāna pabbhāragataṃ, jhāyiṃ jhānarataṃ muniṃ; 

Ābādhena āpīḷentaṃ, adutīyaṃ mahāmuniṃ. 

62 . 

‘‘Harītakaṃ gahetvāna, sayambhussa adāsahaṃ; 

Khādamattamhi bhesajje, byādhi passambhi tāvade. 

63 . 

‘‘Pahīnadaratho buddho, anumodamakāsi me; 

‘Bhesajjadāneniminā, byādhivūpasamena ca. 

64 . 

‘‘‘Devabhūto manusso vā, jāto vā aññajātiyā; 

Sabbattha sukhito hotu, mā ca te byādhimāgamā’. 

65 . 

‘‘Idaṃ vatvāna sambuddho, sayambhū aparājito; 

Nabhaṃ abbhuggamī dhīro, haṃsarājāva ambare. 

66 . 

‘‘Yato harītakaṃ dinnaṃ, sayambhussa mahesino; 

Imaṃ jātiṃ upādāya, byādhi me nupapajjatha. 

67 . 

‘‘Ayaṃ pacchimako mayhaṃ, carimo vattate bhavo; 

Tisso vijjā sacchikatā, kataṃ buddhassa sāsanaṃ. 

68 . 

‘‘Catunnavutito kappe, bhesajjamadadiṃ tadā; 

Duggatiṃ nābhijānāmi, bhesajjassa idaṃ phalaṃ. 

69 . 

‘‘Kilesā jhāpitā mayhaṃ…pe… viharāmi anāsavo. 

70 . 

‘‘Svāgataṃ vata me āsi…pe… kataṃ buddhassa sāsanaṃ. 

71 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā harītakadāyako thero imā gāthāyo 

Abhāsitthāti. 

Harītakadāyakattherassāpadānaṃ aṭṭhamaṃ. 

9. Ambapiṇḍiyattheraapadānaṃ 

72 . 

‘‘Hatthirājā tadā āsiṃ, īsādanto uruḷhavā; 

Vicaranto brahāraññe, addasaṃ lokanāyakaṃ. 

73 . 

‘‘Ambapiṇḍaṃ gahetvāna, adāsiṃ satthuno ahaṃ; 

Paṭiggaṇhi mahāvīro, siddhattho lokanāyako. 

74 . 

‘‘Mama nijjhāyamānassa, paribhuñji tadā jino; 

Tattha cittaṃ pasādetvā, tusitaṃ upapajjahaṃ. 

75 . 

‘‘Tato ahaṃ cavitvāna, cakkavattī ahosahaṃ; 

Eteneva upāyena, anubhutvāna sampadā. 

76 . 

‘‘Padhānapahitattohaṃ, upasanto nirūpadhi; 

Sabbāsave pariññāya, viharāmi anāsavo. 

77 . 

‘‘Catunnavutito kappe, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

78 . 

‘‘Kilesā jhāpitā mayhaṃ…pe… viharāmi anāsavo. 

79 . 

‘‘Svāgataṃ vata me āsi…pe… kataṃ buddhassa sāsanaṃ. 

80 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambapiṇḍiyo thero imā gāthāyo 

Abhāsitthāti. 

Ambapiṇḍiyattherassāpadānaṃ navamaṃ. 

10. Ambaphaliyattheraapadānaṃ 

81 . 

‘‘Padumuttarabuddhassa , lokajeṭṭhassa tādino; 

Piṇḍāya vicarantassa, dhārato uttamaṃ yasaṃ. 

82 . 

‘‘Aggaphalaṃ gahetvāna, vippasannena cetasā; 

Dakkhiṇeyyassa vīrassa, adāsiṃ satthuno ahaṃ. 

83 . 

‘‘Tena kammena dvipadinda , lokajeṭṭha narāsabha; 

Pattomhi acalaṃ ṭhānaṃ, hitvā jayaparājayaṃ. 

84 . 

‘‘Satasahassito kappe, yaṃ dānamadadiṃ tadā; 

Duggatiṃ nābhijānāmi, aggadānassidaṃ phalaṃ. 

85 . 

‘‘Kilesā jhāpitā mayhaṃ…pe… viharāmi anāsavo. 

86 . 

‘‘Svāgataṃ vata me āsi…pe… kataṃ buddhassa sāsanaṃ. 

87 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambaphaliyo thero imā gāthāyo abhāsitthāti; 

Ambaphaliyattherassāpadānaṃ dasamaṃ. 

Ekavihārivaggo catucattālīsamo. 

Tassuddānaṃ – 

Thero ekavihārī ca, saṅkhiyo pāṭihīrako; 

Thaviko ucchukhaṇḍī ca, kaḷambaambāṭakado. 

Harītakambapiṇḍī ca, ambado dasamo yati; 

Chaḷasīti ca gāthāyo, gaṇitāyo vibhāvibhi. 

45. Vibhītakavaggo 

1. Vibhītakamiñjiyattheraapadānaṃ 

1 . 

‘‘Kakusandho mahāvīro, sabbadhammāna pāragū; 

Gaṇamhā vūpakaṭṭho so, agamāsi vanantaraṃ. 

2 . 

‘‘Bījamiñjaṃ gahetvāna, latāya āvuṇiṃ ahaṃ; 

Bhagavā tamhi samaye, jhāyate pabbatantare. 

3 . 

‘‘Disvānahaṃ devadevaṃ, vippasannena cetasā; 

Dakkhiṇeyyassa vīrassa, bījamiñjamadāsahaṃ. 

4 . 

‘‘Imasmiṃyeva kappamhi, yaṃ miñjamadadiṃ tadā; 

Duggatiṃ nābhijānāmi, bījamiñjassidaṃ phalaṃ. 

5 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

6 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

7 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā vibhītakamiñjiyo thero imā 

Gāthāyo abhāsitthāti. 

Vibhītakamiñjiyattherassāpadānaṃ paṭhamaṃ. 

2. Koladāyakattheraapadānaṃ 

8 . 

‘‘Ajinena nivatthohaṃ, vākacīradharo tadā; 

Khāriyā pūrayitvāna, kolaṃhāsiṃ mamassamaṃ . 

9 . 

‘‘Tamhi kāle sikhī buddho, eko adutiyo ahu; 

Mamassamaṃ upāgacchi, jānanto sabbakālikaṃ. 

10 . 

‘‘Sakaṃ cittaṃ pasādetvā, vanditvāna ca subbataṃ; 

Ubho hatthehi paggayha, kolaṃ buddhassadāsahaṃ. 

11 . 

‘‘Ekatiṃse ito kappe, yaṃ phalamadadiṃ tadā; 

Duggatiṃ nābhijānāmi, koladānassidaṃ phalaṃ. 

12 . 

‘‘Kilesā jhāpitā mayhaṃ…pe… viharāmi anāsavo. 

13 . 

‘‘Svāgataṃ vata me āsi…pe… kataṃ buddhassa sāsanaṃ. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā koladāyako thero imā gāthāyo 

Abhāsitthāti. 

Koladāyakattherassāpadānaṃ dutiyaṃ. 

3. Billiyattheraapadānaṃ 

15 . 

‘‘Candabhāgānadītīre , assamo sukato mama; 

Billarukkhehi ākiṇṇo, nānādumanisevito. 

16 . 

‘‘Sugandhaṃ beluvaṃ disvā, buddhaseṭṭhamanussariṃ; 

Khāribhāraṃ pūrayitvā, tuṭṭho saṃviggamānaso. 

17 . 

‘‘Kakusandhaṃ upāgamma, billapakkamadāsahaṃ; 

Puññakkhettassa vīrassa, vippasannena cetasā. 

18 . 

‘‘Imasmiṃyeva kappasmiṃ, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

19 . 

‘‘Kilesā jhāpitā mayhaṃ…pe… viharāmi anāsavo. 

20 . 

‘‘Svāgataṃ vata me āsi…pe… kataṃ buddhassa sāsanaṃ. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā billiyo thero imā gāthāyo 

Abhāsitthāti. 

Billiyattherassāpadānaṃ tatiyaṃ. 

4. Bhallātadāyakattheraapadānaṃ 

22 . 

‘‘Suvaṇṇavaṇṇaṃ sambuddhaṃ, dvattiṃsavaralakkhaṇaṃ; 

Vipinaggena gacchantaṃ, sālarājaṃva phullitaṃ. 

23 . 

‘‘Tiṇattharaṃ paññāpetvā, buddhaseṭṭhaṃ ayācahaṃ; 

‘Anukampatu maṃ buddho, bhikkhaṃ icchāmi dātave’. 

24 . 

‘‘Anukampako kāruṇiko, atthadassī mahāyaso; 

Mama saṅkappamaññāya, orūhi mama assame. 

25 . 

‘‘Orohitvāna sambuddho, nisīdi paṇṇasanthare; 

Bhallātakaṃ gahetvāna, buddhaseṭṭhassadāsahaṃ. 

26 . 

‘‘Mama nijjhāyamānassa, paribhuñji tadā jino; 

Tattha cittaṃ pasādetvā, abhivandiṃ tadā jinaṃ. 

27 . 

‘‘Aṭṭhārase kappasate, yaṃ phalamadadiṃ tadā; 

Duggatiṃ nābhijānāmi, phaladānassidaṃ phalaṃ. 

28 . 

‘‘Kilesā jhāpitā mayhaṃ…pe… viharāmi anāsavo. 

29 . 

‘‘Svāgataṃ vata me āsi…pe… kataṃ buddhassa sāsanaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhallātadāyako thero imā gāthāyo 

Abhāsitthāti. 

Bhallātadāyakattherassāpadānaṃ catutthaṃ. 

5. Uttalipupphiyattheraapadānaṃ 

31 . 

‘‘Nigrodhe haritobhāse, saṃviruḷhamhi pādape; 

Uttalimālaṃ paggayha, bodhiyā abhiropayiṃ. 

32 . 

‘‘Imasmiṃyeva kappamhi, yaṃ bodhimabhipūjayiṃ; 

Duggatiṃ nābhijānāmi, bodhipūjāyidaṃ phalaṃ. 

33 . 

‘‘Kilesā jhāpitā mayhaṃ…pe… viharāmi anāsavo. 

34 . 

‘‘Svāgataṃ vata me āsi…pe… kataṃ buddhassa sāsanaṃ. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uttalipupphiyo thero imā gāthāyo 

Abhāsitthāti. 

Uttalipupphiyattherassāpadānaṃ pañcamaṃ. 

6. Ambāṭakiyattheraapadānaṃ 

36 . 

‘‘Supupphitaṃ sālavanaṃ, ogayha vessabhū muni; 

Nisīdi giriduggesu, abhijātova kesarī. 

37 . 

‘‘Pasannacitto sumano, ambāṭakamapūjayiṃ; 

Puññakkhettaṃ anuttaraṃ , pasanno sehi pāṇibhi. 

38 . 

‘‘Ekatiṃse ito kappe, yaṃ pupphamabhiropayiṃ; 

Duggati nābhijānāmi, buddhapūjāyidaṃ phalaṃ. 

39 . 

‘‘Kilesā jhāpitā mayhaṃ…pe… viharāmi anāsavo. 

40 . 

‘‘Svāgataṃ vata me āsi…pe… kataṃ buddhassa sāsanaṃ. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ambāṭakiyo thero imā gāthāyo 

Abhāsitthāti. 

Ambāṭakiyattherassāpadānaṃ chaṭṭhaṃ. 

7. Sīhāsanikattheraapadānaṃ 

42 . 

‘‘Padumuttarassa bhagavato, sabbabhūtahitesino; 

Pasannacitto sumano, sīhāsanamadāsahaṃ. 

43 . 

‘‘Devaloke manusse vā, yattha yattha vasāmahaṃ; 

Labhāmi vipulaṃ byamhaṃ, sīhāsanassidaṃ phalaṃ. 

44 . 

‘‘Soṇṇamayā rūpimayā, lohitaṅgamayā bahū; 

Maṇimayā ca pallaṅkā, nibbattanti mamaṃ sadā. 

45 . 

‘‘Bodhiyā āsanaṃ katvā, jalajuttamanāmino; 

Ucce kule pajāyāmi, aho dhammasudhammatā. 

46 . 

‘‘Satasahassito kappe, sīhāsanamakāsahaṃ; 

Duggatiṃ nābhijānāmi, sīhāsanassidaṃ phalaṃ. 

47 . 

‘‘Kilesā jhāpitā mayhaṃ…pe… viharāmi anāsavo. 

48 . 

‘‘Svāgataṃ vata me āsi…pe… kataṃ buddhassa sāsanaṃ. 

49 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sīhāsaniko thero imā gāthāyo 

Abhāsitthāti. 

Sīhāsanikattherassāpadānaṃ sattamaṃ. 

8. Pādapīṭhiyattheraapadānaṃ 

50 . 

‘‘Sumedho nāma sambuddho, aggo kāruṇiko muni; 

Tārayitvā bahū satte, nibbuto so mahāyaso. 

51 . 

‘‘Sīhāsanassa sāmantā, sumedhassa mahesino; 

Pasannacitto sumano, pādapīṭhamakārayiṃ. 

52 . 

‘‘Katvāna kusalaṃ kammaṃ, sukhapākaṃ sukhudrayaṃ; 

Puññakammena saṃyutto, tāvatiṃsamagacchahaṃ. 

53 . 

‘‘Tattha me vasamānassa, puññakammasamaṅgino; 

Padāni uddharantassa, soṇṇapīṭhā bhavanti me. 

54 . 

‘‘Lābhā tesaṃ suladdhaṃ vo, ye labhanti upassutiṃ; 

Nibbute kāraṃ katvāna, labhanti vipulaṃ sukhaṃ. 

55 . 

‘‘Mayāpi sukataṃ kammaṃ, vāṇijjaṃ suppayojitaṃ; 

Pādapīṭhaṃ karitvāna, soṇṇapīṭhaṃ labhāmahaṃ. 

56 . 

‘‘Yaṃ yaṃ disaṃ pakkamāmi, kenaci kiccayenahaṃ ; 

Soṇṇapīṭhe akkamāmi , puññakammassidaṃ phalaṃ. 

57 . 

‘‘Tiṃsakappasahassamhi, yaṃ kammamakariṃ tadā; 

Duggatiṃ nābhijānāmi, pādapīṭhassidaṃ phalaṃ. 

58 . 

‘‘Kilesā jhāpitā mayhaṃ…pe… viharāmi anāsavo. 

59 . 

‘‘Svāgataṃ vata me āsi…pe… kataṃ buddhassa sāsanaṃ. 

60 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pādapīṭhiyo thero imā gāthāyo 

Abhāsitthāti. 

Pādapīṭhiyattherassāpadānaṃ aṭṭhamaṃ. 

9. Vedikārakattheraapadānaṃ 

61 . 

‘‘Padumuttarassa bhagavato, bodhiyā pādaputtame; 

Vedikaṃ sukataṃ katvā, sakaṃ cittaṃ pasādayiṃ. 

62 . 

‘‘Atoḷārāni bhaṇḍāni, katāni akatāni ca; 

Antalikkhā pavassanti, vedikāya idaṃ phalaṃ. 

63 . 

‘‘Ubhato byūḷhasaṅgāme, pakkhandanto bhayānake; 

Bhayabheravaṃ na passāmi, vedikāya idaṃ phalaṃ. 

64 . 

‘‘Mama saṅkappamaññāya, byamhaṃ nibbattate subhaṃ; 

Sayanāni mahagghāni, vedikāya idaṃ phalaṃ. 

65 . 

‘‘Satasahassito kappe, yaṃ vedikamakārayiṃ; 

Duggatiṃ nābhijānāmi, vedikāya idaṃ phalaṃ. 

66 . 

‘‘Kilesā jhāpitā mayhaṃ…pe… viharāmi anāsavo. 

67 . 

‘‘Svāgataṃ vata me āsi…pe… kataṃ buddhassa sāsanaṃ. 

68 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vedikārako thero imā gāthāyo 

Abhāsitthāti. 

Vedikārakattherassāpadānaṃ navamaṃ. 

10. Bodhigharadāyakattheraapadānaṃ 

69 . 

‘‘Siddhatthassa bhagavato, dvipadindassa tādino; 

Pasannacitto sumano, bodhigharamakārayiṃ. 

70 . 

‘‘Tusitaṃ upapannomhi, vasāmi ratane ghare; 

Na me sītaṃ vā uṇhaṃ vā, vāto gatte na samphuse. 

71 . 

‘‘Pañcasaṭṭhimhito kappe, cakkavattī ahosahaṃ; 

Kāsikaṃ nāma nagaraṃ, vissakammena māpitaṃ. 

72 . 

‘‘Dasayojanaāyāmaṃ, aṭṭhayojanavitthataṃ; 

Na tamhi nagare atthi, kaṭṭhaṃ vallī ca mattikā. 

73 . 

‘‘Tiriyaṃ yojanaṃ āsi, addhayojanavitthataṃ; 

Maṅgalo nāma pāsādo, vissakammena māpito. 

74 . 

‘‘Cullāsītisahassāni, thambhā soṇṇamayā ahuṃ; 

Maṇimayā ca niyyūhā, chadanaṃ rūpiyaṃ ahu. 

75 . 

‘‘Sabbasoṇṇamayaṃ gharaṃ, vissakammena māpitaṃ; 

Ajjhāvutthaṃ mayā etaṃ, gharadānassidaṃ phalaṃ. 

76 . 

‘‘Te sabbe anubhotvāna, devamānusake bhave; 

Ajjhapattomhi nibbānaṃ, santipadamanuttaraṃ. 

77 . 

‘‘Tiṃsakappasahassamhi, bodhigharamakārayiṃ; 

Duggatiṃ nābhijānāmi, gharadānassidaṃ phalaṃ. 

78 . 

‘‘Kilesā jhāpitā mayhaṃ…pe… viharāmi anāsavo. 

79 . 

‘‘Svāgataṃ vata me āsi…pe… kataṃ buddhassa sāsanaṃ. 

80 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bodhigharadāyako thero imā gāthāyo 

Abhāsitthāti. 

Bodhigharadāyakattherassāpadānaṃ dasamaṃ. 

Vibhītakavaggo pañcacattālīsamo. 

Tassuddānaṃ – 

Vibhītakī kolaphalī, billabhallātakappado; 

Uttalambaṭakī ceva, āsanī pādapīṭhako. 

Vediko bodhighariko, gāthāyo gaṇitāpi ca; 

Ekūnāsītikā sabbā, asmiṃ vagge pakittitā. 

46. Jagatidāyakavaggo 

1. Jagatidāyakattheraapadānaṃ 

1 . 

‘‘Dhammadassissa munino, bodhiyā pādaputtame; 

Pasannacitto sumano, jagatiṃ kārayiṃ ahaṃ. 

2 . 

‘‘Darito pabbatato vā, rukkhato patito ahaṃ; 

Cuto patiṭṭhaṃ vindāmi, jagatiyā idaṃ phalaṃ. 

3 . 

‘‘Na me corā vihesanti, nātimaññanti khattiyā ; 

Sabbāmittetikkamāmi, jagatiyā idaṃ phalaṃ. 

4 . 

‘‘Yaṃ yaṃ yonupapajjāmi, devattaṃ atha mānusaṃ; 

Sabbattha pūjito homi, jagatiyā idaṃ phalaṃ. 

5 . 

‘‘Aṭṭhārase kappasate, jagatiṃ kārayiṃ ahaṃ; 

Duggatiṃ nābhijānāmi, jagatidānassidaṃ phalaṃ. 

6 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

7 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

8 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā jagatidāyako thero imā gāthāyo 

Abhāsitthāti. 

Jagatidāyakattherassāpadānaṃ paṭhamaṃ. 

2. Morahatthiyattheraapadānaṃ 

9 . 

‘‘Morahatthaṃ gahetvāna, upesiṃ lokanāyakaṃ; 

Pasannacitto sumano, morahatthamadāsahaṃ. 

10 . 

‘‘Iminā morahatthena, cetanāpaṇidhīhi ca; 

Nibbāyiṃsu tayo aggī, labhāmi vipulaṃ sukhaṃ. 

11 . 

‘‘Aho buddho aho dhammo, aho no satthusampadā; 

Datvānahaṃ morahatthaṃ, labhāmi vipulaṃ sukhaṃ. 

12 . 

‘‘Tiyaggī nibbutā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

13 . 

‘‘Ekatiṃse ito kappe, yaṃ dānamadadiṃ tadā; 

Duggatiṃ nābhijānāmi, morahatthassidaṃ phalaṃ. 

14 . 

‘‘Kilesā jhāpitā mayhaṃ…pe… viharāmi anāsavo. 

15 . 

‘‘Svāgataṃ vata me āsi…pe… kataṃ buddhassa sāsanaṃ. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā morahatthiyo thero imā gāthāyo 

Abhāsitthāti. 

Morahatthiyattherassāpadānaṃ dutiyaṃ. 

3. Sīhāsanabījiyattheraapadānaṃ 

17 . 

‘‘Tissassāhaṃ bhagavato, bodhirukkhamavandiyaṃ; 

Paggayha bījaniṃ tattha, sīhāsanamabījahaṃ . 

18 . 

‘‘Dvenavute ito kappe, sīhāsanamabījahaṃ; 

Duggatiṃ nābhijānāmi, bījanāya idaṃ phalaṃ. 

19 . 

‘‘Kilesā jhāpitā mayhaṃ…pe… viharāmi anāsavo. 

20 . 

‘‘Svāgataṃ vata me āsi…pe… kataṃ buddhassa sāsanaṃ. 

21 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sīhāsanabījiyo thero imā 

Gāthāyo abhāsitthāti. 

Sīhāsanabījiyattherassāpadānaṃ tatiyaṃ. 

4. Tiṇukkadhāriyattheraapadānaṃ 

22 . 

‘‘Padumuttarabuddhassa , bodhiyā pādaputtame; 

Pasannacitto sumano, tayo ukke adhārayiṃ. 

23 . 

‘‘Satasahassito kappe, sohaṃ ukkamadhārayiṃ; 

Duggatiṃ nābhijānāmi, ukkadānassidaṃ phalaṃ. 

24 . 

‘‘Kilesā jhāpitā mayhaṃ…pe… viharāmi anāsavo. 

25 . 

‘‘Svāgataṃ vata me āsi…pe… kataṃ buddhassa sāsanaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tiṇukkadhāriyo thero imā gāthāyo 

Abhāsitthāti. 

Tiṇukkadhāriyattherassāpadānaṃ catutthaṃ. 

5. Akkamanadāyakattheraapadānaṃ 

27 . 

‘‘Kakusandhassa munino, brāhmaṇassa vusīmato; 

Divāvihāraṃ vajato, akkamanamadāsahaṃ. 

28 . 

‘‘Imasmiṃyeva kappamhi, yaṃ dānamadadiṃ tadā; 

Duggatiṃ nābhijānāmi, akkamanassidaṃ phalaṃ. 

29 . 

‘‘Kilesā jhāpitā mayhaṃ…pe… viharāmi anāsavo. 

30 . 

‘‘Svāgataṃ vata me āsi…pe… kataṃ buddhassa sāsanaṃ. 

31 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā akkamanadāyako thero imā gāthāyo 

Abhāsitthāti. 

Akkamanadāyakattherassāpadānaṃ pañcamaṃ. 

6. Vanakoraṇḍiyattheraapadānaṃ 

32 . 

‘‘Siddhatthassa bhagavato, lokajeṭṭhassa tādino; 

Vanakoraṇḍamādāya, buddhassa abhiropayiṃ. 

33 . 

‘‘Catunnavutito kappe, yaṃ pupphamabhiropayiṃ; 

Duggatiṃ nābhijānāmi, buddhapūjāyidaṃ phalaṃ. 

34 . 

‘‘Kilesā jhāpitā mayhaṃ…pe… viharāmi anāsavo. 

35 . 

‘‘Svāgataṃ vata me āsi…pe… kataṃ buddhassa sāsanaṃ. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vanakoraṇḍiyo thero imā gāthāyo 

Abhāsitthāti. 

Vanakoraṇḍiyattherassāpadānaṃ chaṭṭhaṃ. 

Vīsatimaṃ bhāṇavāraṃ. 

7. Ekachattiyattheraapadānaṃ 

37 . 

‘‘Aṅgārajātā pathavī, kukkuḷānugatā mahī; 

Padumuttaro bhagavā, abbhokāsamhi caṅkami. 

38 . 

‘‘Paṇḍaraṃ chattamādāya, addhānaṃ paṭipajjahaṃ; 

Tattha disvāna sambuddhaṃ, vitti me upapajjatha. 

39 . 

‘‘Marīciyotthaṭā bhūmi, aṅgārāva mahī ayaṃ; 

Upahanti mahāvātā, sarīrassāsukhepanā . 

40 . 

‘‘Sītaṃ uṇhaṃ vihanantaṃ , vātātapanivāraṇaṃ; 

Paṭiggaṇha imaṃ chattaṃ, phassayissāmi nibbutiṃ. 

41 . 

‘‘Anukampako kāruṇiko, padumuttaro mahāyaso; 

Mama saṅkappamaññāya, paṭiggaṇhi tadā jino. 

42 . 

‘‘Tiṃsakappāni devindo, devarajjamakārayiṃ; 

Satānaṃ pañcakkhattuñca, cakkavattī ahosahaṃ. 

43 . 

‘‘Padesarajjaṃ vipulaṃ, gaṇanāto asaṅkhiyaṃ; 

Anubhomi sakaṃ kammaṃ, pubbe sukatamattano. 

44 . 

‘‘Ayaṃ me pacchimā jāti, carimo vattate bhavo; 

Ajjāpi setacchattaṃ me, sabbakālaṃ dharīyati. 

45 . 

‘‘Satasahassito kappe, yaṃ chattamadadiṃ tadā; 

Duggatiṃ nābhijānāmi, chattadānassidaṃ phalaṃ. 

46 . 

‘‘Kilesā jhāpitā mayhaṃ…pe… viharāmi anāsavo. 

47 . 

‘‘Svāgataṃ vata me āsi…pe… kataṃ buddhassa sāsanaṃ. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekachattiyo thero imā gāthāyo 

Abhāsitthāti. 

Ekachattiyattherassāpadānaṃ sattamaṃ. 

8. Jātipupphiyattheraapadānaṃ 

49 . 

‘‘Parinibbute bhagavati, padumuttare mahāyase; 

Pupphavaṭaṃsake katvā , sarīramabhiropayiṃ. 

50 . 

‘‘Tattha cittaṃ pasādetvā, nimmānaṃ agamāsahaṃ; 

Devalokagato santo, puññakammaṃ sarāmahaṃ. 

51 . 

‘‘Ambarā pupphavasso me, sabbakālaṃ pavassati; 

Saṃsarāmi manusse ce , rājā homi mahāyaso. 

52 . 

‘‘Tahiṃ kusumavasso me, abhivassati sabbadā; 

Tasseva pupphapūjāya, vāhasā sabbadassino. 

53 . 

‘‘Ayaṃ pacchimako mayhaṃ, carimo vattate bhavo; 

Ajjāpi pupphavasso me, abhivassati sabbadā. 

54 . 

‘‘Satasahassito kappe, yaṃ pupphamabhiropayiṃ; 

Duggatiṃ nābhijānāmi, dehapūjāyidaṃ phalaṃ. 

55 . 

‘‘Kilesā jhāpitā mayhaṃ…pe… viharāmi anāsavo. 

56 . 

‘‘Svāgataṃ vata me āsi…pe… kataṃ buddhassa sāsanaṃ. 

57 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā jātipupphiyo thero imā gāthāyo 

Abhāsitthāti. 

Jātipupphiyattherassāpadānaṃ aṭṭhamaṃ. 

9. Paṭṭipupphiyattheraapadānaṃ 

58 . 

‘‘Nīharante sarīramhi, vajjamānāsu bherisu; 

Pasannacitto sumano, paṭṭipupphamapūjayiṃ . 

59 . 

‘‘Satasahassito kappe, yaṃ pupphamabhipūjayiṃ; 

Duggatiṃ nābhijānāmi, dehapūjāyidaṃ phalaṃ. 

60 . 

‘‘Kilesā jhāpitā mayhaṃ…pe… viharāmi anāsavo. 

61 . 

‘‘Svāgataṃ vata me āsi…pe… kataṃ buddhassa sāsanaṃ. 

62 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paṭṭipupphiyo thero imā gāthāyo 

Abhāsitthāti. 

Paṭṭipupphiyattherassāpadānaṃ navamaṃ. 

10. Gandhapūjakattheraapadānaṃ 

63 . 

‘‘Citāsu kurumānāsu , nānāgandhe samāhaṭe; 

Pasannacitto sumano, gandhamuṭṭhimapūjayiṃ. 

64 . 

‘‘Satasahassito kappe, citakaṃ yamapūjayiṃ; 

Duggatiṃ nābhijānāmi, citapūjāyidaṃ phalaṃ. 

65 . 

‘‘Kilesā jhāpitā mayhaṃ…pe… viharāmi anāsavo. 

66 . 

‘‘Svāgataṃ vata me āsi…pe… kataṃ buddhassa sāsanaṃ. 

67 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gandhapūjako thero imā gāthāyo 

Abhāsitthāti. 

Gandhapūjakattherassāpadānaṃ dasamaṃ. 

Jagatidāyakavaggo chacattālīsamo. 

Tassuddānaṃ – 

Jagatī morahatthī ca, āsanī ukkadhārako; 

Akkami vanakoraṇḍi, chattado jātipūjako. 

Paṭṭipupphī ca yo thero, dasamo gandhapūjako; 

Sattasaṭṭhi ca gāthāyo, gaṇitāyo vibhāvibhi. 

47. Sālakusumiyavaggo 

1. Sālakusumiyattheraapadānaṃ 

1 . 

‘‘Parinibbute bhagavati, jalajuttamanāmake; 

Āropitamhi citake, sālapupphamapūjayiṃ. 

2 . 

‘‘Satasahassito kappe, yaṃ pupphamabhiropayiṃ ; 

Duggatiṃ nābhijānāmi, citapūjāyidaṃ phalaṃ. 

3 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

4 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

5 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā sālakusumiyo thero imā gāthāyo 

Abhāsitthāti. 

Sālakusumiyattherassāpadānaṃ paṭhamaṃ. 

2. Citakapūjakattheraapadānaṃ 

6 . 

‘‘Jhāyamānassa bhagavato, sikhino lokabandhuno; 

Aṭṭha campakapupphāni, citakaṃ abhiropayiṃ. 

7 . 

‘‘Ekatiṃse ito kappe, yaṃ pupphamabhiropayiṃ; 

Duggatiṃ nābhijānāmi, citapūjāyidaṃ phalaṃ. 

8 . 

‘‘Kilesā jhāpitā mayhaṃ…pe… viharāmi anāsavo. 

9 . 

‘‘Svāgataṃ vata me āsi…pe… kataṃ buddhassa sāsanaṃ. 

10 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakapūjako thero imā gāthāyo 

Abhāsitthāti. 

Citakapūjakattherassāpadānaṃ dutiyaṃ. 

3. Citakanibbāpakattheraapadānaṃ 

11 . 

‘‘Dayhamāne sarīramhi, vessabhussa mahesino; 

Gandhodakaṃ gahetvāna, citaṃ nibbāpayiṃ ahaṃ. 

12 . 

‘‘Ekatiṃse ito kappe, citaṃ nibbāpayiṃ ahaṃ; 

Duggatiṃ nābhijānāmi, gandhodakassidaṃ phalaṃ. 

13 . 

‘‘Kilesā jhāpitā mayhaṃ…pe… viharāmi anāsavo. 

14 . 

‘‘Svāgataṃ vata me āsi…pe… kataṃ buddhassa sāsanaṃ. 

15 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā citakanibbāpako thero imā 

Gāthāyo abhāsitthāti. 

Citakanibbāpakattherassāpadānaṃ tatiyaṃ. 

4. Setudāyakattheraapadānaṃ 

16 . 

‘‘Vipassino bhagavato, caṅkamantassa sammukhā; 

Pasannacitto sumano, setuṃ kārāpayiṃ ahaṃ. 

17 . 

‘‘Ekanavutito kappe, yaṃ setuṃ kārayiṃ ahaṃ; 

Duggatiṃ nābhijānāmi, setudānassidaṃ phalaṃ. 

18 . 

‘‘Kilesā jhāpitā mayhaṃ…pe… viharāmi anāsavo. 

19 . 

‘‘Svāgataṃ vata me āsi…pe… kataṃ buddhassa sāsanaṃ. 

20 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā setudāyako thero imā gāthāyo 

Abhāsitthāti. 

Setudāyakattherassāpadānaṃ catutthaṃ. 

5. Sumanatālavaṇṭiyattheraapadānaṃ 

21 . 

‘‘Siddhatthassa bhagavato, tālavaṇṭamadāsahaṃ; 

Sumanehi paṭicchannaṃ, dhārayāmi mahāyasaṃ. 

22 . 

‘‘Catunnavutito kappe, tālavaṇṭamadāsahaṃ; 

Duggatiṃ nābhijānāmi, tālavaṇṭassidaṃ phalaṃ. 

23 . 

‘‘Kilesā jhāpitā mayhaṃ…pe… viharāmi anāsavo. 

24 . 

‘‘Svāgataṃ vata me āsi…pe… kataṃ buddhassa sāsanaṃ. 

25 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumanatālavaṇṭiyo thero imā 

Gāthāyo abhāsitthāti. 

Sumanatālavaṇṭiyattherassāpadānaṃ pañcamaṃ. 

6. Avaṭaphaliyattheraapadānaṃ 

26 . 

‘‘Sataraṃsī nāma bhagavā, sayambhū aparājito; 

Vivekakāmo sambuddho, gocarāyābhinikkhami. 

27 . 

‘‘Phalahattho ahaṃ disvā, upagacchiṃ narāsabhaṃ; 

Pasannacitto sumano, adāsiṃ avaṭaṃ phalaṃ. 

28 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

29 . 

‘‘Kilesā jhāpitā mayhaṃ…pe… viharāmi anāsavo. 

30 . 

‘‘Svāgataṃ vata me āsi…pe… kataṃ buddhassa sāsanaṃ. 

31 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā avaṭaphaliyo thero imā gāthāyo 

Abhāsitthāti. 

Avaṭaphaliyattherassāpadānaṃ chaṭṭhaṃ. 

7. Labujaphaladāyakattheraapadānaṃ 

32 . 

‘‘Nagare bandhumatiyā, ārāmiko ahaṃ tadā; 

Addasaṃ virajaṃ buddhaṃ, gacchantaṃ anilañjase. 

33 . 

‘‘Labujaṃ phalamādāya, buddhaseṭṭhassadāsahaṃ; 

Ākāseva ṭhito santo, paṭiggaṇhi mahāyaso. 

34 . 

‘‘Vittisañjanano mayhaṃ, diṭṭhadhammasukhāvaho; 

Phalaṃ buddhassa datvāna, vippasannena cetasā. 

35 . 

‘‘Adhigañchiṃ tadā pītiṃ, vipulaṃ sukhamuttamaṃ; 

Uppajjateva ratanaṃ, nibbattassa tahiṃ tahiṃ. 

36 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

37 . 

‘‘Kilesā jhāpitā mayhaṃ…pe… viharāmi anāsavo. 

38 . 

‘‘Svāgataṃ vata me āsi…pe… kataṃ buddhassa sāsanaṃ. 

39 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā labujaphaladāyako thero imā 

Gāthāyo abhāsitthāti. 

Labujaphaladāyakattherassāpadānaṃ sattamaṃ. 

8. Pilakkhaphaladāyakattheraapadānaṃ 

40 . 

‘‘Vanantare buddhaṃ disvā , atthadassiṃ mahāyasaṃ; 

Pasannacitto sumano, pilakkhassa phalaṃ adā. 

41 . 

‘‘Aṭṭhārase kappasate, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

42 . 

‘‘Kilesā jhāpitā mayhaṃ…pe… viharāmi anāsavo. 

43 . 

‘‘Svāgataṃ vata me āsi…pe… kataṃ buddhassa sāsanaṃ. 

44 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pilakkhaphaladāyako thero imā 

Gāthāyo abhāsitthāti. 

Pilakkhaphaladāyakattherassāpadānaṃ aṭṭhamaṃ. 

9. Sayaṃpaṭibhāniyattheraapadānaṃ 

45 . 

‘‘Kakudhaṃ vilasantaṃva, devadevaṃ narāsabhaṃ; 

Rathiyaṃ paṭipajjantaṃ, ko disvā na pasīdati. 

46 . 

‘‘Tamandhakāraṃ nāsetvā, santāretvā bahuṃ janaṃ; 

Ñāṇālokena jotantaṃ, ko disvā na pasīdati. 

47 . 

‘‘Vasīsatasahassehi, nīyantaṃ lokanāyakaṃ; 

Uddharantaṃ bahū satte, ko disvā na pasīdati. 

48 . 

‘‘Āhanantaṃ dhammabheriṃ, maddantaṃ titthiye gaṇe; 

Sīhanādaṃ vinadantaṃ, ko disvā na pasīdati. 

49 . 

‘‘Yāvatā brahmalokato, āgantvāna sabrahmakā; 

Pucchanti nipuṇe pañhe, ko disvā na pasīdati. 

50 . 

‘‘Yassañjaliṃ karitvāna, āyācanti sadevakā; 

Tena puññaṃ anubhonti, ko disvā na pasīdati. 

51 . 

‘‘Sabbe janā samāgantvā, sampavārenti cakkhumaṃ; 

Na vikampati ajjhiṭṭho, ko disvā na pasīdati. 

52 . 

‘‘Nagaraṃ pavisato yassa, ravanti bheriyo bahū; 

Vinadanti gajā mattā, ko disvā na pasīdati. 

53 . 

‘‘Vīthiyā gacchato yassa, sabbābhā jotate sadā; 

Abbhunnatā samā honti, ko disvā na pasīdati. 

54 . 

‘‘Byāharantassa buddhassa, cakkavāḷampi suyyati; 

Sabbe satte viññāpeti, ko disvā na pasīdati. 

55 . 

‘‘Satasahassito kappe, yaṃ buddhamabhikittayiṃ; 

Duggatiṃ nābhijānāmi, kittanāya idaṃ phalaṃ. 

56 . 

‘‘Kilesā jhāpitā mayhaṃ…pe… viharāmi anāsavo. 

57 . 

‘‘Svāgataṃ vata me āsi…pe… kataṃ buddhassa sāsanaṃ. 

58 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sayaṃpaṭibhāniyo thero imā gāthāyo 

Abhāsitthāti. 

Sayaṃpaṭibhāniyattherassāpadānaṃ navamaṃ. 

10. Nimittabyākaraṇiyattheraapadānaṃ 

59 . 

‘‘Ajjhogāhetvā himavaṃ, mante vāce mahaṃ tadā; 

Catupaññāsasahassāni, sissā mayhaṃ upaṭṭhahuṃ. 

60 . 

‘‘Adhitā vedagū sabbe, chaḷaṅge pāramiṃ gatā; 

Sakavijjāhupatthaddhā, himavante vasanti te. 

61 . 

‘‘Cavitvā tusitā kāyā, devaputto mahāyaso; 

Uppajji mātukucchismiṃ, sampajāno patissato. 

62 . 

‘‘Sambuddhe upapajjante, dasasahassi kampatha; 

Andhā cakkhuṃ alabhiṃsu, uppajjantamhi nāyake. 

63 . 

‘‘Sabbākāraṃ pakampittha, kevalā vasudhā ayaṃ; 

Nigghosasaddaṃ sutvāna, ubbijjiṃsu mahājanā. 

64 . 

‘‘Sabbe janā samāgamma, āgacchuṃ mama santikaṃ; 

Vasudhāyaṃ pakampittha, kiṃ vipāko bhavissati. 

65 . 

‘‘Avacāsiṃ tadā tesaṃ, mā bhetha natthi vo bhayaṃ; 

Visaṭṭhā hotha sabbepi, uppādoyaṃ suvatthiko . 

66 . 

‘‘Aṭṭhahetūhi samphussa , vasudhāyaṃ pakampati; 

Tathā nimittā dissanti, obhāso vipulo mahā. 

67 . 

‘‘Asaṃsayaṃ buddhaseṭṭho, uppajjissati cakkhumā; 

Saññāpetvāna janataṃ, pañcasīle kathesahaṃ. 

68 . 

‘‘Sutvāna pañca sīlāni, buddhuppādañca dullabhaṃ; 

Ubbegajātā sumanā, tuṭṭhahaṭṭhā ahaṃsu te. 

69 . 

‘‘Dvenavute ito kappe, yaṃ nimittaṃ viyākariṃ; 

Duggatiṃ nābhijānāmi, byākaraṇassidaṃ phalaṃ. 

70 . 

‘‘Kilesā jhāpitā mayhaṃ…pe… viharāmi anāsavo. 

71 . 

‘‘Svāgataṃ vata me āsi…pe… kataṃ buddhassa sāsanaṃ. 

72 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nimittabyākaraṇiyo thero imā 

Gāthāyo abhāsitthāti. 

Nimittabyākaraṇiyattherassāpadānaṃ dasamaṃ. 

Sālakusumiyavaggo sattacattālīsamo. 

Tassuddānaṃ – 

Sālakusumiyo thero, pūjā nibbāpakopi ca; 

Setudo tālavaṇṭī ca, avaṭalabujappado. 

Pilakkhapaṭibhānī ca, veyyākaraṇiyo dijo; 

Dvesattati ca gāthāyo, gaṇitāyo vibhāvibhi. 

48. Naḷamālivaggo 

1. Naḷamāliyattheraapadānaṃ 

1 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Vipinaggena gacchantaṃ, addasaṃ lokanāyakaṃ. 

2 . 

‘‘Naḷamālaṃ gahetvāna, nikkhamanto ca tāvade; 

Tatthaddasāsiṃ sambuddhaṃ, oghatiṇṇamanāsavaṃ. 

3 . 

‘‘Pasannacitto sumano, naḷamālamapūjayiṃ; 

Dakkhiṇeyyaṃ mahāvīraṃ, sabbalokānukampakaṃ. 

4 . 

‘‘Ekatiṃse ito kappe, yaṃ mālamabhiropayiṃ ; 

Duggatiṃ nābhijānāmi, buddhapūjāyidaṃ phalaṃ. 

5 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

6 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

7 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā naḷamāliyo thero imā gāthāyo 

Abhāsitthāti. 

Naḷamāliyattherassāpadānaṃ paṭhamaṃ. 

2. Maṇipūjakattheraapadānaṃ 

8 . 

‘‘Padumuttaro nāma jino, sabbadhammāna pāragū; 

Vivekakāmo sambuddho, gacchate anilañjase. 

9 . 

‘‘Avidūre himavantassa, mahājātassaro ahu; 

Tattha me bhavanaṃ āsi, puññakammena saṃyutaṃ. 

10 . 

‘‘Bhavanā abhinikkhamma, addasaṃ lokanāyakaṃ; 

Indīvaraṃva jalitaṃ, ādittaṃva hutāsanaṃ. 

11 . 

‘‘Vicinaṃ naddasaṃ pupphaṃ, pūjayissanti nāyakaṃ; 

Sakaṃ cittaṃ pasādetvā, avandiṃ satthuno ahaṃ. 

12 . 

‘‘Mama sīse maṇiṃ gayha, pūjayiṃ lokanāyakaṃ; 

Imāya maṇipūjāya, vipāko hotu bhaddako. 

13 . 

‘‘Padumuttaro lokavidū, āhutīnaṃ paṭiggaho; 

Antalikkhe ṭhito satthā, imaṃ gāthaṃ abhāsatha. 

14 . 

‘So te ijjhatu saṅkappo, labhassu vipulaṃ sukhaṃ; 

Imāya maṇipūjāya, anubhohi mahāyasaṃ’. 

15 . 

‘‘Idaṃ vatvāna bhagavā, jalajuttamanāmako; 

Agamāsi buddhaseṭṭho, yattha cittaṃ paṇīhitaṃ. 

16 . 

‘‘Saṭṭhikappāni devindo, devarajjamakārayiṃ; 

Anekasatakkhattuñca, cakkavattī ahosahaṃ. 

17 . 

‘‘Pubbakammaṃ sarantassa, devabhūtassa me sato; 

Maṇi nibbattate mayhaṃ, ālokakaraṇo mamaṃ. 

18 . 

‘‘Chaḷasītisahassāni, nāriyo me pariggahā; 

Vicittavatthābharaṇā, āmukkamaṇikuṇḍalā . 

19 . 

‘‘Aḷārapamhā hasulā, susaññā tanumajjhimā; 

Parivārenti maṃ niccaṃ, maṇipūjāyidaṃ phalaṃ. 

20 . 

‘‘Soṇṇamayā maṇimayā, lohitaṅgamayā tathā; 

Bhaṇḍā me sukatā honti, yadicchasi piḷandhanā. 

21 . 

‘‘Kūṭāgārā gahārammā, sayanañca mahārahaṃ; 

Mama saṅkappamaññāya, nibbattanti yadicchakaṃ. 

22 . 

‘‘Lābhā tesaṃ suladdhañca, ye labhanti upassutiṃ; 

Puññakkhettaṃ manussānaṃ, osadhaṃ sabbapāṇinaṃ. 

23 . 

‘‘Mayhampi sukataṃ kammaṃ, yohaṃ adakkhi nāyakaṃ; 

Vinipātā pamuttomhi, pattomhi acalaṃ padaṃ. 

24 . 

‘‘Yaṃ yaṃ yonupapajjāmi, devattaṃ atha mānusaṃ; 

Divasañceva rattiñca , āloko hoti me sadā. 

25 . 

‘‘Tāyeva maṇipūjāya, anubhotvāna sampadā; 

Ñāṇāloko mayā diṭṭho, pattomhi acalaṃ padaṃ. 

26 . 

‘‘Satasahassito kappe, yaṃ maṇiṃ abhipūjayiṃ; 

Duggatiṃ nābhijānāmi, maṇipūjāyidaṃ phalaṃ. 

27 . 

‘‘Kilesā jhāpitā mayhaṃ…pe… viharāmi anāsavo. 

28 . 

‘‘Svāgataṃ vata me āsi…pe… kataṃ buddhassa sāsanaṃ. 

29 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā maṇipūjako thero imā gāthāyo 

Abhāsitthāti. 

Maṇipūjakattherassāpadānaṃ dutiyaṃ. 

3. Ukkāsatikattheraapadānaṃ 

30 . 

‘‘Kosiko nāma bhagavā, cittakūṭe vasī tadā; 

Jhāyī jhānarato buddho, vivekābhirato muni. 

31 . 

‘‘Ajjhogāhetvā himavantaṃ, nārīgaṇapurakkhato; 

Addasaṃ kosikaṃ buddhaṃ, puṇṇamāyeva candimaṃ. 

32 . 

‘‘Ukkāsate gahetvāna, parivāresahaṃ tadā; 

Sattarattindivaṃ ṭhatvā , aṭṭhamena agacchahaṃ. 

33 . 

‘‘Vuṭṭhitaṃ kosikaṃ buddhaṃ, sayambhuṃ aparājitaṃ; 

Pasannacitto vanditvā, ekaṃ bhikkhaṃ adāsahaṃ. 

34 . 

‘‘Tena kammena dvipadinda, lokajeṭṭha narāsabha; 

Uppajjiṃ tusite kāye, ekabhikkhāyidaṃ phalaṃ. 

35 . 

‘‘Divasañceva rattiñca, āloko hoti me sadā; 

Samantā yojanasataṃ, obhāsena pharāmahaṃ. 

36 . 

‘‘Pañcapaññāsakappamhi, cakkavattī ahosahaṃ; 

Cāturanto vijitāvī, jambumaṇḍassa issaro. 

37 . 

‘‘Tadā me nagaraṃ āsi, iddhaṃ phītaṃ sunimmitaṃ; 

Tiṃsayojanamāyāmaṃ, vitthārena ca vīsati. 

38 . 

‘‘Sobhaṇaṃ nāma nagaraṃ, vissakammena māpitaṃ; 

Dasasaddāvivittaṃ taṃ, sammatāḷasamāhitaṃ. 

39 . 

‘‘Na tamhi nagare atthi, vallikaṭṭhañca mattikā; 

Sabbasoṇṇamayaṃyeva, jotate niccakālikaṃ. 

40 . 

‘‘Catupākāraparikkhittaṃ, tayo āsuṃ maṇimayā; 

Vemajjhe tālapantī ca, vissakammena māpitā. 

41 . 

‘‘Dasasahassapokkharañño, padumuppalachāditā; 

Puṇḍarīkehi sañchannā, nānāgandhasamīritā. 

42 . 

‘‘Catunnavutito kappe, yaṃ ukkaṃ dhārayiṃ ahaṃ; 

Duggatiṃ nābhijānāmi, ukkadhārassidaṃ phalaṃ. 

43 . 

‘‘Kilesā jhāpitā mayhaṃ…pe… viharāmi anāsavo. 

44 . 

‘‘Svāgataṃ vata me āsi…pe… kataṃ buddhassa sāsanaṃ. 

45 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ukkāsatiko thero imā gāthāyo 

Abhāsitthāti. 

Ukkāsatikattherassāpadānaṃ tatiyaṃ. 

4. Sumanabījaniyattheraapadānaṃ 

46 . 

‘‘Vipassino bhagavato, bodhiyā pādaputtame; 

Sumano bījaniṃ gayha, abījiṃ bodhimuttamaṃ. 

47 . 

‘‘Ekanavutito kappe, abījiṃ bodhimuttamaṃ; 

Duggatiṃ nābhijānāmi, bījanāya idaṃ phalaṃ. 

48 . 

‘‘Kilesā jhāpitā mayhaṃ…pe… viharāmi anāsavo. 

49 . 

‘‘Svāgataṃ vata me āsi…pe… kataṃ buddhassa sāsanaṃ. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sumanabījaniyo thero imā gāthāyo 

Abhāsitthāti. 

Sumanabījaniyattherassāpadānaṃ catutthaṃ. 

5. Kummāsadāyakattheraapadānaṃ 

51 . 

‘‘Esanāya carantassa, vipassissa mahesino; 

Rittakaṃ pattaṃ disvāna, kummāsaṃ pūrayiṃ ahaṃ. 

52 . 

‘‘Ekanavutito kappe, yaṃ bhikkhaṃ adadiṃ tadā; 

Duggatiṃ nābhijānāmi, kummāsassa idaṃ phalaṃ. 

53 . 

‘‘Kilesā jhāpitā mayhaṃ…pe… viharāmi anāsavo. 

54 . 

‘‘Svāgataṃ vata me āsi…pe… kataṃ buddhassa sāsanaṃ. 

55 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kummāsadāyako thero imā gāthāyo 

Abhāsitthāti. 

Kummāsadāyakattherassāpadānaṃ pañcamaṃ. 

6. Kusaṭṭhakadāyakattheraapadānaṃ 

56 . 

‘‘Kassapassa bhagavato, brāhmaṇassa vusīmato; 

Pasannacitto sumano, kusaṭṭhakamadāsahaṃ. 

57 . 

‘‘Imasmiṃyeva kappasmiṃ, kusaṭṭhakamadāsahaṃ; 

Duggatiṃ nābhijānāmi, kusaṭṭhakassidaṃ phalaṃ. 

58 . 

‘‘Kilesā jhāpitā mayhaṃ…pe… viharāmi anāsavo. 

59 . 

‘‘Svāgataṃ vata me āsi…pe… kataṃ buddhassa sāsanaṃ. 

60 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kusaṭṭhakadāyako thero imā gāthāyo 

Abhāsitthāti. 

Kusaṭṭhakadāyakattherassāpadānaṃ chaṭṭhaṃ. 

7. Giripunnāgiyattheraapadānaṃ 

61 . 

‘‘Sobhito nāma sambuddho, cittakūṭe vasī tadā; 

Gahetvā giripunnāgaṃ, sayambhuṃ abhipūjayiṃ. 

62 . 

‘‘Catunnavutito kappe, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

63 . 

‘‘Kilesā jhāpitā mayhaṃ…pe… viharāmi anāsavo. 

64 . 

‘‘Svāgataṃ vata me āsi…pe… kataṃ buddhassa sāsanaṃ. 

65 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā giripunnāgiyo thero imā gāthāyo 

Abhāsitthāti. 

Giripunnāgiyattherassāpadānaṃ sattamaṃ. 

8. Vallikāraphaladāyakattheraapadānaṃ 

66 . 

‘‘Sumano nāma sambuddho, takkarāyaṃ vasī tadā; 

Vallikāraphalaṃ gayha, sayambhussa adāsahaṃ. 

67 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

68 . 

‘‘Kilesā jhāpitā mayhaṃ…pe… viharāmi anāsavo. 

69 . 

‘‘Svāgataṃ vata me āsi…pe… kataṃ buddhassa sāsanaṃ. 

70 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vallikāraphaladāyako thero imā 

Gāthāyo abhāsitthāti. 

Vallikāraphaladāyakattherassāpadānaṃ aṭṭhamaṃ. 

9. Pānadhidāyakattheraapadānaṃ 

71 . 

‘‘Anomadassī bhagavā, lokajeṭṭho narāsabho; 

Divāvihārā nikkhamma, pathamāruhi cakkhumā. 

72 . 

‘‘Pānadhiṃ sukataṃ gayha, addhānaṃ paṭipajjahaṃ; 

Tatthaddasāsiṃ sambuddhaṃ, pattikaṃ cārudassanaṃ. 

73 . 

‘‘Sakaṃ cittaṃ pasādetvā, nīharitvāna pānadhiṃ; 

Pādamūle ṭhapetvāna, idaṃ vacanamabraviṃ. 

74 . 

‘‘‘Abhirūha mahāvīra, sugatinda vināyaka; 

Ito phalaṃ labhissāmi, so me attho samijjhatu’. 

75 . 

‘‘Anomadassī bhagavā, lokajeṭṭho narāsabho; 

Pānadhiṃ abhirūhitvā, idaṃ vacanamabravi. 

76 . 

‘‘‘Yo pānadhiṃ me adāsi, pasanno sehi pāṇibhi; 

Tamahaṃ kittayissāmi, suṇātha mama bhāsato’. 

77 . 

‘‘Buddhassa giramaññāya, sabbe devā samāgatā; 

Udaggacittā sumanā, vedajātā katañjalī. 

78 . 

‘‘Pānadhīnaṃ padānena, sukhitoyaṃ bhavissati; 

Pañcapaññāsakkhattuñca, devarajjaṃ karissati. 

79 . 

‘‘Sahassakkhattuṃ rājā ca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

80 . 

‘‘Aparimeyye ito kappe, okkākakulasambhavo; 

Gotamo nāma gottena , satthā loke bhavissati. 

81 . 

‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

82 . 

‘‘Devaloke manusse vā, nibbattissati puññavā; 

Devayānapaṭibhāgaṃ, yānaṃ paṭilabhissati. 

83 . 

‘‘Pāsādā sivikā vayhaṃ, hatthino samalaṅkatā; 

Rathā vājaññasaṃyuttā, sadā pātubhavanti me. 

84 . 

‘‘Agārā nikkhamantopi, rathena nikkhamiṃ ahaṃ; 

Kesesu chijjamānesu, arahattamapāpuṇiṃ. 

85 . 

‘‘Lābhā mayhaṃ suladdhaṃ me, vāṇijjaṃ suppayojitaṃ; 

Datvāna pānadhiṃ ekaṃ, pattomhi acalaṃ padaṃ. 

86 . 

‘‘Aparimeyye ito kappe, yaṃ pānadhimadāsahaṃ; 

Duggatiṃ nābhijānāmi, pānadhissa idaṃ phalaṃ. 

87 . 

‘‘Kilesā jhāpitā mayhaṃ…pe… viharāmi anāsavo. 

88 . 

‘‘Svāgataṃ vata me āsi…pe… kataṃ buddhassa sāsanaṃ. 

89 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pānadhidāyako thero imā gāthāyo 

Abhāsitthāti. 

Pānadhidāyakattherassāpadānaṃ navamaṃ. 

10. Pulinacaṅkamiyattheraapadānaṃ 

90 . 

‘‘Migaluddo pure āsiṃ, araññe kānane ahaṃ; 

Vātamigaṃ gavesanto, caṅkamaṃ addasaṃ ahaṃ. 

91 . 

‘‘Ucchaṅgena pulinaṃ gayha, caṅkame okiriṃ ahaṃ; 

Pasannacitto sumano, sugatassa sirīmato. 

92 . 

‘‘Ekatiṃse ito kappe, pulinaṃ okiriṃ ahaṃ; 

Duggatiṃ nābhijānāmi, pulinassa idaṃ phalaṃ. 

93 . 

‘‘Kilesā jhāpitā mayhaṃ…pe… viharāmi anāsavo. 

94 . 

‘‘Svāgataṃ vata me āsi…pe… kataṃ buddhassa sāsanaṃ. 

95 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pulinacaṅkamiyo thero imā gāthāyo 

Abhāsitthāti. 

Pulinacaṅkamiyattherassāpadānaṃ dasamaṃ. 

Naḷamālivaggo aṭṭhacattālīsamo. 

Tassuddānaṃ – 

Naḷamālī maṇidado, ukkāsatikabījanī; 

Kummāso ca kusaṭṭho ca, giripunnāgiyopi ca. 

Vallikāro pānadhido, atho pulinacaṅkamo; 

Gāthāyo pañcanavuti, gaṇitāyo vibhāvibhi. 

49. Paṃsukūlavaggo 

1. Paṃsukūlasaññakattheraapadānaṃ 

1 . 

‘‘Tisso nāmāsi bhagavā, sayambhū aggapuggalo; 

Paṃsukūlaṃ ṭhapetvāna, vihāraṃ pāvisī jino. 

2 . 

‘‘Vinataṃ dhanumādāya, bhakkhatthāya cariṃ ahaṃ; 

Maṇḍalaggaṃ gahetvāna, kānanaṃ pāvisiṃ ahaṃ. 

3 . 

‘‘Tatthaddasaṃ paṃsukūlaṃ, dumagge laggitaṃ tadā; 

Cāpaṃ tattheva nikkhippa, sire katvāna añjaliṃ. 

4 . 

‘‘Pasannacitto sumano, vipulāya ca pītiyā; 

Buddhaseṭṭhaṃ saritvāna, paṃsukūlaṃ avandahaṃ. 

5 . 

‘‘Dvenavute ito kappe, paṃsukūlamavandahaṃ; 

Duggatiṃ nābhijānāmi, vandanāya idaṃ phalaṃ. 

6 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

7 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

8 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā paṃsukūlasaññako thero imā gāthāyo 

Abhāsitthāti. 

Paṃsukūlasaññakattherassāpadānaṃ paṭhamaṃ. 

2. Buddhasaññakattheraapadānaṃ 

9 . 

‘‘Ajjhāyako mantadharo, tiṇṇaṃ vedāna pāragū; 

Lakkhaṇe itihāse ca, sanighaṇḍusakeṭubhe. 

10 . 

‘‘Nadīsotapaṭibhāgā , sissā āyanti me tadā; 

Tesāhaṃ mante vācemi, rattindivamatandito. 

11 . 

‘‘Siddhattho nāma sambuddho, loke uppajji tāvade; 

Tamandhakāraṃ nāsetvā, ñāṇālokaṃ pavattayi. 

12 . 

‘‘Mama aññataro sisso, sissānaṃ so kathesi me; 

Sutvāna te etamatthaṃ, ārocesuṃ mamaṃ tadā. 

13 . 

‘‘Buddho loke samuppanno, sabbaññū lokanāyako; 

Tassānuvattati jano, lābho amhaṃ na vijjati . 

14 . 

‘‘Adhiccuppattikā buddhā, cakkhumanto mahāyasā; 

Yaṃnūnāhaṃ buddhaseṭṭhaṃ, passeyyaṃ lokanāyakaṃ. 

15 . 

‘‘Ajinaṃ me gahetvāna, vākacīraṃ kamaṇḍaluṃ; 

Assamā abhinikkhamma, sisse āmantayiṃ ahaṃ. 

16 . 

‘‘Odumbarikapupphaṃva, candamhi sasakaṃ yathā; 

Vāyasānaṃ yathā khīraṃ, dullabho lokanāyako . 

17 . 

‘‘Buddho lokamhi uppanno, manussattampi dullabhaṃ; 

Ubhosu vijjamānesu, savanañca sudullabhaṃ. 

18 . 

‘‘Buddho loke samuppanno, cakkhuṃ lacchāma no bhavaṃ; 

Etha sabbe gamissāma, sammāsambuddhasantikaṃ. 

19 . 

‘‘Kamaṇḍaludharā sabbe, kharājinanivāsino; 

Te jaṭā bhārabharitā, nikkhamuṃ vipinā tadā. 

20 . 

‘‘Yugamattaṃ pekkhamānā, uttamatthaṃ gavesino; 

Āsattidosarahitā, asambhītāva kesarī. 

21 . 

‘‘Appakiccā aloluppā, nipakā santavuttino; 

Uñchāya caramānā te, buddhaseṭṭhamupāgamuṃ. 

22 . 

‘‘Diyaḍḍhayojane sese, byādhi me upapajjatha; 

Buddhaseṭṭhaṃ saritvāna, tattha kālaṅkato ahaṃ. 

23 . 

‘‘Catunnavutito kappe, yaṃ saññamalabhiṃ tadā; 

Duggatiṃ nābhijānāmi, buddhasaññāyidaṃ phalaṃ. 

24 . 

‘‘Kilesā jhāpitā mayhaṃ…pe… viharāmi anāsavo. 

25 . 

‘‘Svāgataṃ vata me āsi…pe… kataṃ buddhassa sāsanaṃ. 

26 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā buddhasaññako thero imā gāthāyo 

Abhāsitthāti. 

Buddhasaññakattherassāpadānaṃ dutiyaṃ. 

3. Bhisadāyakattheraapadānaṃ 

27 . 

‘‘Ogayha yaṃ pokkharaṇiṃ, nānākuñjarasevitaṃ; 

Uddharāmi bhisaṃ tattha, ghāsahetu ahaṃ tadā. 

28 . 

‘‘Bhagavā tamhi samaye, padumuttarasavhayo; 

Rattambaradharo buddho, gacchati anilañjase. 

29 . 

‘‘Dhunanto paṃsukūlāni, saddamassosahaṃ tadā; 

Uddhaṃ nijjhāyamānohaṃ, addasaṃ lokanāyakaṃ. 

30 . 

‘‘Tattheva ṭhitako santo, āyāciṃ lokanāyakaṃ; 

Madhuṃ bhisehi savati, khīraṃ sappiṃ muḷālibhi. 

31 . 

‘‘Paṭiggaṇhātu me buddho, anukampāya cakkhumā; 

Tato kāruṇiko satthā, oruhitvā mahāyaso. 

32 . 

‘‘Paṭiggaṇhi mamaṃ bhikkhaṃ, anukampāya cakkhumā; 

Paṭiggahetvā sambuddho, akā me anumodanaṃ. 

33 . 

‘‘‘Sukhī hotu mahāpuñña, gati tuyhaṃ samijjhatu; 

Iminā bhisadānena, labhassu vipulaṃ sukhaṃ’. 

34 . 

‘‘Idaṃ vatvāna sambuddho, jalajuttamanāmako; 

Bhikkhamādāya sambuddho, ambarenāgamā jino. 

35 . 

‘‘Tato bhisaṃ gahetvāna, āgacchiṃ mama assamaṃ; 

Bhisaṃ rukkhe lagetvāna , mama dānamanussariṃ. 

36 . 

‘‘Mahāvāto vuṭṭhahitvā, sañcālesi vanaṃ tadā; 

Ākāso abhinādittha, asaniyā phalantiyā. 

37 . 

‘‘Tato me asanipāto, matthake nipatī tadā; 

Sohaṃ nisinnako santo, tattha kālaṅkato ahuṃ. 

38 . 

‘‘Puññakammena saṃyutto, tusitaṃ upapajjahaṃ; 

Kaḷevaraṃ me patitaṃ, devaloke ramiṃ ahaṃ. 

39 . 

‘‘Chaḷasītisahassāni, nāriyo samalaṅkatā; 

Sāyapātaṃ upaṭṭhanti, bhisadānassidaṃ phalaṃ. 

40 . 

‘‘Manussayonimāgantvā, sukhito homahaṃ sadā; 

Bhoge me ūnatā natthi, bhisadānassidaṃ phalaṃ. 

41 . 

‘‘Anukampitako tena, devadevena tādinā; 

Sabbāsavā parikkhīṇā, natthi dāni punabbhavo. 

42 . 

‘‘Satasahassito kappe, yaṃ bhisaṃ adadiṃ tadā; 

Duggatiṃ nābhijānāmi, bhisadānassidaṃ phalaṃ. 

43 . 

‘‘Kilesā jhāpitā mayhaṃ…pe… viharāmi anāsavo. 

44 . 

‘‘Svāgataṃ vata me āsi…pe… kataṃ buddhassa sāsanaṃ. 

45 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhisadāyako thero imā gāthāyo 

Abhāsitthāti. 

Bhisadāyakattherassāpadānaṃ tatiyaṃ. 

4. Ñāṇathavikattheraapadānaṃ 

46 . 

‘‘Dakkhiṇe himavantassa, sukato assamo mama; 

Uttamatthaṃ gavesanto, vasāmi vipine tadā. 

47 . 

‘‘Lābhālābhena santuṭṭho, mūlena ca phalena ca; 

Anvesanto ācariyaṃ, vasāmi ekako ahaṃ. 

48 . 

‘‘Sumedho nāma sambuddho, loke uppajji tāvade; 

Catusaccaṃ pakāseti, uddharanto mahājanaṃ. 

49 . 

‘‘Nāhaṃ suṇomi sambuddhaṃ, napi me koci saṃsati ; 

Aṭṭhavasse atikkante, assosiṃ lokanāyakaṃ. 

50 . 

‘‘Aggidāruṃ nīharitvā, sammajjitvāna assamaṃ; 

Khāribhāraṃ gahetvāna, nikkhamiṃ vipinā ahaṃ. 

51 . 

‘‘Ekarattiṃ vasantohaṃ, gāmesu nigamesu ca; 

Anupubbena candavatiṃ, tadāhaṃ upasaṅkamiṃ. 

52 . 

‘‘Bhagavā tamhi samaye, sumedho lokanāyako; 

Uddharanto bahū satte, deseti amataṃ padaṃ. 

53 . 

‘‘Janakāyamatikkamma, vanditvā jinasāgaraṃ; 

Ekaṃsaṃ ajinaṃ katvā, santhaviṃ lokanāyakaṃ. 

54 . 

‘‘‘Tuvaṃ satthā ca ketu ca, dhajo yūpo ca pāṇinaṃ; 

Parāyano patiṭṭhā ca, dīpo ca dvipaduttamo. 

Ekavīsatimaṃ bhāṇavāraṃ. 

55 . 

‘‘‘Nepuñño dassane vīro, tāresi janataṃ tuvaṃ; 

Natthañño tārako loke, tavuttaritaro mune. 

56 . 

‘‘‘Sakkā theve kusaggena, pametuṃ sāgaruttame ; 

Natveva tava sabbaññu, ñāṇaṃ sakkā pametave. 

57 . 

‘‘‘Tuladaṇḍe ṭhapetvāna, mahiṃ sakkā dharetave; 

Natveva tava paññāya, pamāṇamatthi cakkhuma. 

58 . 

‘‘‘Ākāso minituṃ sakkā, rajjuyā aṅgulena vā; 

Natveva tava sabbaññu, sīlaṃ sakkā pametave. 

59 . 

‘‘‘Mahāsamudde udakaṃ, ākāso ca vasundharā; 

Parimeyyāni etāni, appameyyosi cakkhuma’. 

60 . 

‘‘Chahi gāthāhi sabbaññuṃ, kittayitvā mahāyasaṃ; 

Añjaliṃ paggahetvāna, tuṇhī aṭṭhāsahaṃ tadā. 

61 . 

‘‘Yaṃ vadanti sumedhoti, bhūripaññaṃ sumedhasaṃ; 

Bhikkhusaṅghe nisīditvā, imā gāthā abhāsatha. 

62 . 

‘‘‘Yo me ñāṇaṃ pakittesi, vippasannena cetasā; 

Tamahaṃ kittayissāmi, suṇātha mama bhāsato. 

63 . 

‘‘‘Sattasattati kappāni, devaloke ramissati; 

Sahassakkhattuṃ devindo, devarajjaṃ karissati. 

64 . 

‘‘‘Anekasatakkhattuñca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

65 . 

‘‘‘Devabhūto manusso vā, puññakammasamāhito; 

Anūnamanasaṅkappo, tikkhapañño bhavissati’. 

66 . 

‘‘Tiṃsakappasahassamhi, okkākakulasambhavo; 

Gotamo nāma gottena, satthā loke bhavissati. 

67 . 

‘‘Agārā abhinikkhamma, pabbajissati kiñcano; 

Jātiyā sattavassena, arahattaṃ phusissati. 

68 . 

‘‘Yato sarāmi attānaṃ, yato pattosmi sāsanaṃ; 

Etthantare na jānāmi, cetanaṃ amanoramaṃ. 

69 . 

‘‘Saṃsaritvā bhave sabbe, sampattānubhaviṃ ahaṃ; 

Bhoge me ūnatā natthi, phalaṃ ñāṇassa thomane. 

70 . 

‘‘Tiyaggī nibbutā mayhaṃ, bhavā sabbe samūhatā; 

Sabbāsavā parikkhīṇā, natthi dāni punabbhavo. 

71 . 

‘‘Tiṃsakappasahassamhi , yaṃ ñāṇamathaviṃ ahaṃ ; 

Duggatiṃ nābhijānāmi, phalaṃ ñāṇassa thomane. 

72 . 

‘‘Kilesā jhāpitā mayhaṃ…pe… viharāmi anāsavo. 

73 . 

‘‘Svāgataṃ vata me āsi…pe… kataṃ buddhassa sāsanaṃ. 

74 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ñāṇathaviko thero imā gāthāyo 

Abhāsitthāti. 

Ñāṇathavikattherassāpadānaṃ catutthaṃ. 

5. Candanamāliyattheraapadānaṃ 

75 . 

‘‘Pañca kāmaguṇe hitvā, piyarūpe manorame; 

Asītikoṭiyo hitvā, pabbajiṃ anagāriyaṃ. 

76 . 

‘‘Pabbajitvāna kāyena, pāpakammaṃ vivajjayiṃ; 

Vacīduccaritaṃ hitvā, nadīkūle vasāmahaṃ. 

77 . 

‘‘Ekakaṃ maṃ viharantaṃ, buddhaseṭṭho upāgami; 

Nāhaṃ jānāmi buddhoti, akāsiṃ paṭisantharaṃ . 

78 . 

‘‘Karitvā paṭisanthāraṃ, nāmagottamapucchahaṃ; 

‘Devatānusi gandhabbo, adu sakko purindado. 

79 . 

‘‘‘Ko vā tvaṃ kassa vā putto, mahābrahmā idhāgato; 

Virocesi disā sabbā, udayaṃ sūriyo yathā. 

80 . 

‘‘‘Sahassārāni cakkāni, pāde dissanti mārisa; 

Ko vā tvaṃ kassa vā putto, kathaṃ jānemu taṃ mayaṃ; 

Nāmagottaṃ pavedehi, saṃsayaṃ apanehi me’. 

81 . 

‘‘‘Namhi devo na gandhabbo, namhi sakko purindado; 

Brahmabhāvo ca me natthi, etesaṃ uttamo ahaṃ. 

82 . 

‘‘‘Atīto visayaṃ tesaṃ, dālayiṃ kāmabandhanaṃ; 

Sabbe kilese jhāpetvā, patto sambodhimuttamaṃ’. 

83 . 

‘‘Tassa vācaṃ suṇitvāhaṃ, idaṃ vacanamabraviṃ; 

‘Yadi buddhoti sabbaññū, nisīda tvaṃ mahāmune. 

84 . 

‘Tamahaṃ pūjayissāmi, dukkhassantakaro tuvaṃ’; 

‘‘Pattharitvā jinacammaṃ, adāsi satthuno ahaṃ. 

85 . 

‘‘Nisīdi tattha bhagavā, sīhova girigabbhare; 

Khippaṃ pabbatamāruyha, ambassa phalamaggahiṃ. 

86 . 

‘‘Sālakalyāṇikaṃ pupphaṃ, candanañca mahārahaṃ; 

Khippaṃ paggayha taṃ sabbaṃ, upetvā lokanāyakaṃ. 

87 . 

‘‘Phalaṃ buddhassa datvāna, sālapupphamapūjayiṃ; 

Candanaṃ anulimpitvā, avandiṃ satthuno ahaṃ. 

88 . 

‘‘Pasannacitto sumano, vipulāya ca pītiyā; 

Ajinamhi nisīditvā, sumedho lokanāyako. 

89 . 

‘‘Mama kammaṃ pakittesi, hāsayanto mamaṃ tadā; 

‘Iminā phaladānena, gandhamālehi cūbhayaṃ. 

90 . 

‘‘‘Pañcavīse kappasate, devaloke ramissati; 

Anūnamanasaṅkappo, vasavattī bhavissati. 

91 . 

‘‘‘Chabbīsatikappasate, manussattaṃ gamissati; 

Bhavissati cakkavattī, cāturanto mahiddhiko. 

92 . 

‘‘‘Vebhāraṃ nāma nagaraṃ, vissakammena māpitaṃ; 

Hessati sabbasovaṇṇaṃ, nānāratanabhūsitaṃ. 

93 . 

‘‘‘Eteneva upāyena, saṃsarissati so bhave ; 

Sabbattha pūjito hutvā, devatte atha mānuse. 

94 . 

‘‘‘Pacchime bhave sampatte, brahmabandhu bhavissati; 

Agārā abhinikkhamma, anagārī bhavissati; 

Abhiññāpāragū hutvā, nibbāyissatināsavo’. 

95 . 

‘‘Idaṃ vatvāna sambuddho, sumedho lokanāyako; 

Mama nijjhāyamānassa, pakkāmi anilañjase. 

96 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

97 . 

‘‘Tusitato cavitvāna, nibbattiṃ mātukucchiyaṃ; 

Bhoge me ūnatā natthi, yamhi gabbhe vasāmahaṃ. 

98 . 

‘‘Mātukucchigate mayi, annapānañca bhojanaṃ; 

Mātuyā mama chandena, nibbattati yadicchakaṃ. 

99 . 

‘‘Jātiyā pañcavassena, pabbajiṃ anagāriyaṃ; 

Oropitamhi kesamhi, arahattamapāpuṇiṃ. 

100 . 

‘‘Pubbakammaṃ gavesanto, orena nāddasaṃ ahaṃ; 

Tiṃsakappasahassamhi, mama kammamanussariṃ. 

101 . 

‘‘Namo te purisājañña, namo te purisuttama; 

Tava sāsanamāgamma, pattomhi acalaṃ padaṃ. 

102 . 

‘‘Tiṃsakappasahassamhi, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

103 . 

‘‘Kilesā jhāpitā mayhaṃ…pe… viharāmi anāsavo. 

104 . 

‘‘Svāgataṃ vata me āsi…pe… kataṃ buddhassa sāsanaṃ. 

105 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā candanamāliyo thero imā gāthāyo 

Abhāsitthāti. 

Candanamāliyattherassāpadānaṃ pañcamaṃ. 

6. Dhātupūjakattheraapadānaṃ 

106 . 

‘‘Nibbute lokanāthamhi, siddhatthe lokanāyake; 

Mama ñātī samānetvā, dhātupūjaṃ akāsahaṃ. 

107 . 

‘‘Catunnavutito kappe, yaṃ dhātumabhipūjayiṃ; 

Duggatiṃ nābhijānāmi, dhātupūjāyidaṃ phalaṃ. 

108 . 

‘‘Kilesā jhāpitā mayhaṃ…pe… viharāmi anāsavo. 

109 . 

‘‘Svāgataṃ vata me āsi…pe… kataṃ buddhassa sāsanaṃ. 

110 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhātupūjako thero imā gāthāyo 

Abhāsitthāti. 

Dhātupūjakattherassāpadānaṃ chaṭṭhaṃ. 

7. Pulinuppādakattheraapadānaṃ 

111 . 

‘‘Pabbate himavantamhi, devalo nāma tāpaso; 

Tattha me caṅkamo āsi, amanussehi māpito. 

112 . 

‘‘Jaṭābhārena bharito, kamaṇḍaludharo sadā; 

Uttamatthaṃ gavesanto, vipinā nikkhamiṃ tadā. 

113 . 

‘‘Cullāsītisahassāni, sissā mayhaṃ upaṭṭhahuṃ; 

Sakakammābhipasutā, vasanti vipine tadā. 

114 . 

‘‘Assamā abhinikkhamma, akaṃ pulinacetiyaṃ; 

Nānāpupphaṃ samānetvā, taṃ cetiyamapūjayiṃ. 

115 . 

‘‘Tattha cittaṃ pasādetvā, assamaṃ pavisāmahaṃ; 

Sabbe sissā samāgantvā, etamatthaṃ pucchiṃsu maṃ . 

116 . 

‘‘‘Pulinena kato thūpo , yaṃ tvaṃ deva massati; 

Mayampi ñātumicchāma, puṭṭho ācikkha no tuvaṃ’. 

117 . 

‘‘‘Niddiṭṭhā nu mantapade, cakkhumanto mahāyasā; 

Te kho ahaṃ namassāmi, buddhaseṭṭhe mahāyase’. 

118 . 

‘‘‘Kīdisā te mahāvīrā, sabbaññū lokanāyakā; 

Kathaṃvaṇṇā kathaṃsīlā, kīdisā te mahāyasā’. 

119 . 

‘‘‘Bāttiṃsalakkhaṇā buddhā, cattālīsadijāpi ca; 

Nettā gopakhumā tesaṃ, jiñjukā phalasannibhā. 

120 . 

‘‘‘Gacchamānā ca te buddhā, yugamattañca pekkhare; 

Na tesaṃ jāṇu nadati, sandhisaddo na suyyati. 

121 . 

‘‘‘Gacchamānā ca sugatā, uddharantāva gacchare; 

Paṭhamaṃ dakkhiṇaṃ pādaṃ, buddhānaṃ esa dhammatā. 

122 . 

‘‘‘Asambhītā ca te buddhā, migarājāva kesarī; 

Nevukkaṃsenti attānaṃ, no ca vambhenti pāṇinaṃ. 

123 . 

‘‘‘Mānāvamānato muttā, samā sabbesu pāṇisu; 

Anattukkaṃsakā buddhā, buddhānaṃ esa dhammatā. 

124 . 

‘‘‘Uppajjantā ca sambuddhā, ālokaṃ dassayanti te; 

Chappakāraṃ pakampenti, kevalaṃ vasudhaṃ imaṃ. 

125 . 

‘‘‘Passanti nirayañcete, nibbāti nirayo tadā; 

Pavassati mahāmegho, buddhānaṃ esa dhammatā. 

126 . 

‘‘‘Īdisā te mahānāgā, atulā ca mahāyasā; 

Vaṇṇato anatikkantā, appameyyā tathāgatā’. 

127 . 

‘‘‘Anumodiṃsu me vākyaṃ, sabbe sissā sagāravā; 

Tathā ca paṭipajjiṃsu, yathāsatti yathābalaṃ’. 

128 . 

‘‘Paṭipūjenti pulinaṃ, sakakammābhilāsino; 

Saddahantā mama vākyaṃ, buddhasakkatamānasā . 

129 . 

‘‘Tadā cavitvā tusitā, devaputto mahāyaso; 

Uppajji mātukucchimhi, dasasahassi kampatha. 

130 . 

‘‘Assamassāvidūramhi, caṅkamamhi ṭhito ahaṃ; 

Sabbe sissā samāgantvā, āgacchuṃ mama santike. 

131 . 

‘‘Usabhova mahī nadati, migarājāva kūjati; 

Susumārova saḷati, kiṃ vipāko bhavissati. 

132 . 

‘‘Yaṃ pakittemi sambuddhaṃ, sikatāthūpasantike; 

So dāni bhagavā satthā, mātukucchimupāgami. 

133 . 

‘‘Tesaṃ dhammakathaṃ vatvā, kittayitvā mahāmuniṃ; 

Uyyojetvā sake sisse, pallaṅkamābhujiṃ ahaṃ. 

134 . 

‘‘Balañca vata me khīṇaṃ, byādhinā paramena taṃ; 

Buddhaseṭṭhaṃ saritvāna, tattha kālaṅkato ahaṃ. 

135 . 

‘‘Sabbe sissā samāgantvā, akaṃsu citakaṃ tadā; 

Kaḷevarañca me gayha, citakaṃ abhiropayuṃ. 

136 . 

‘‘Citakaṃ parivāretvā, sīse katvāna añjaliṃ; 

Sokasallaparetā te, vikkandiṃsu samāgatā. 

137 . 

‘‘Tesaṃ lālappamānānaṃ, agamaṃ citakaṃ tadā; 

‘Ahaṃ ācariyo tumhaṃ, mā socittha sumedhasā. 

138 . 

‘‘‘Sadatthe vāyameyyātha, rattindivamatanditā; 

Mā vo pamattā ahuttha , khaṇo vo paṭipādito’. 

139 . 

‘‘Sake sissenusāsitvā, devalokaṃ punāgamiṃ; 

Aṭṭhārasa ca kappāni, devaloke ramāmahaṃ. 

140 . 

‘‘Satānaṃ pañcakkhattuñca, cakkavattī ahosahaṃ; 

Anekasatakkhattuñca, devarajjamakārayiṃ. 

141 . 

‘‘Avasesesu kappesu, vokiṇṇo saṃsariṃ ahaṃ; 

Duggatiṃ nābhijānāmi, uppādassa idaṃ phalaṃ . 

142 . 

‘‘Yathā komudike māse, bahū pupphanti pādapā; 

Tathevāhampi samaye, pupphitomhi mahesinā. 

143 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Nāgova bandhanaṃ chetvā, viharāmi anāsavo. 

144 . 

‘‘Satasahassito kappe, yaṃ buddhamabhikittayiṃ; 

Duggatiṃ nābhijānāmi, kittanāya idaṃ phalaṃ. 

145 . 

‘‘Kilesā jhāpitā mayhaṃ…pe… viharāmi anāsavo. 

146 . 

‘‘Svāgataṃ vata me āsi…pe… kataṃ buddhassa sāsanaṃ. 

147 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pulinuppādako thero imā gāthāyo 

Abhāsitthāti. 

Pulinuppādakattherassāpadānaṃ sattamaṃ. 

8. Taraṇiyattheraapadānaṃ 

148 . 

‘‘Atthadassī tu bhagavā, sayambhū lokanāyako; 

Vinatā nadiyā tīraṃ , upāgacchi tathāgato. 

149 . 

‘‘Udakā abhinikkhamma, kacchapo vārigocaro; 

Buddhaṃ tāretukāmohaṃ, upesiṃ lokanāyakaṃ. 

150 . 

‘‘‘Abhirūhatu maṃ buddho, atthadassī mahāmuni; 

Ahaṃ taṃ tārayissāmi, dukkhassantakaro tuvaṃ’. 

151 . 

‘‘Mama saṅkappamaññāya, atthadassī mahāyaso; 

Abhirūhitvā me piṭṭhiṃ, aṭṭhāsi lokanāyako. 

152 . 

‘‘Yato sarāmi attānaṃ, yato pattosmi viññutaṃ; 

Sukhaṃ me tādisaṃ natthi, phuṭṭhe pādatale yathā. 

153 . 

‘‘Uttaritvāna sambuddho, atthadassī mahāyaso; 

Nadītīramhi ṭhatvāna, imā gāthā abhāsatha. 

154 . 

‘‘‘Yāvatā vattate cittaṃ, gaṅgāsotaṃ tarāmahaṃ; 

Ayañca kacchapo rājā, tāresi mama paññavā. 

155 . 

‘‘‘Iminā buddhataraṇena, mettacittavatāya ca; 

Aṭṭhārase kappasate, devaloke ramissati. 

156 . 

‘‘‘Devalokā idhāgantvā, sukkamūlena codito; 

Ekāsane nisīditvā, kaṅkhāsotaṃ tarissati. 

157 . 

‘‘‘Yathāpi bhaddake khette, bījaṃ appampi ropitaṃ; 

Sammādhāre pavacchante, phalaṃ toseti kassakaṃ . 

158 . 

‘‘‘Tathevidaṃ buddhakhettaṃ, sammāsambuddhadesitaṃ; 

Sammādhāre pavacchante, phalaṃ maṃ tosayissati’. 

159 . 

‘‘Padhānapahitattomhi, upasanto nirūpadhi; 

Sabbāsave pariññāya, viharāmi anāsavo. 

160 . 

‘‘Aṭṭhārase kappasate, yaṃ kammamakariṃ tadā; 

Duggatiṃ nābhijānāmi, taraṇāya idaṃ phalaṃ. 

161 . 

‘‘Kilesā jhāpitā mayhaṃ…pe… viharāmi anāsavo. 

162 . 

‘‘Svāgataṃ vata me āsi…pe… kataṃ buddhassa sāsanaṃ. 

163 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā taraṇiyo thero imā gāthāyo 

Abhāsitthāti. 

Taraṇiyattherassāpadānaṃ aṭṭhamaṃ. 

9. Dhammaruciyattheraapadānaṃ 

164 . 

‘‘Yadā dīpaṅkaro buddho, sumedhaṃ byākarī jino; 

‘Aparimeyye ito kappe, ayaṃ buddho bhavissati. 

165 . 

‘‘‘Imassa janikā mātā, māyā nāma bhavissati; 

Pitā suddhodano nāma, ayaṃ hessati gotamo. 

166 . 

‘‘‘Padhānaṃ padahitvāna, katvā dukkarakārikaṃ; 

Assatthamūle sambuddho, bujjhissati mahāyaso. 

167 . 

‘‘‘Upatisso kolito ca, aggā hessanti sāvakā; 

Ānando nāma nāmena , upaṭṭhissatimaṃ jinaṃ. 

168 . 

‘‘‘Khemā uppalavaṇṇā ca, aggā hessanti sāvikā; 

Citto āḷavako ceva, aggā hessantupāsakā. 

169 . 

‘‘‘Khujjuttarā nandamātā, aggā hessantupāsikā; 

Bodhi imassa vīrassa, assatthoti pavuccati’. 

170 . 

‘‘Idaṃ sutvāna vacanaṃ, asamassa mahesino; 

Āmoditā naramarū, namassanti katañjalī. 

171 . 

‘‘Tadāhaṃ māṇavo āsiṃ, megho nāma susikkhito; 

Sutvā byākaraṇaṃ seṭṭhaṃ, sumedhassa mahāmune. 

172 . 

‘‘Saṃvisaṭṭho bhavitvāna, sumedhe karuṇāsaye ; 

Pabbajantañca taṃ vīraṃ, sahāva anupabbajiṃ. 

173 . 

‘‘Saṃvuto pātimokkhasmiṃ, indriyesu ca pañcasu; 

Suddhājīvo sato vīro, jinasāsanakārako. 

174 . 

‘‘Evaṃ viharamānohaṃ, pāpamittena kenaci; 

Niyojito anācāre, sumaggā paridhaṃsito. 

175 . 

‘‘Vitakkavasiko hutvā, sāsanato apakkamiṃ; 

Pacchā tena kumittena, payutto mātughātanaṃ. 

176 . 

‘‘Akariṃ ānantariyaṃ , ghātayiṃ duṭṭhamānaso; 

Tato cuto mahāvīciṃ, upapanno sudāruṇaṃ. 

177 . 

‘‘Vinipātagato santo, saṃsariṃ dukkhito ciraṃ; 

Na puno addasaṃ vīraṃ, sumedhaṃ narapuṅgavaṃ. 

178 . 

‘‘Asmiṃ kappe samuddamhi, maccho āsiṃ timiṅgalo; 

Disvāhaṃ sāgare nāvaṃ, gocaratthamupāgamiṃ. 

179 . 

‘‘Disvā maṃ vāṇijā bhītā, buddhaseṭṭhamanussaruṃ; 

Gotamoti mahāghosaṃ, sutvā tehi udīritaṃ. 

180 . 

‘‘Pubbasaññaṃ saritvāna, tato kālaṅkato ahaṃ; 

Sāvatthiyaṃ kule iddhe, jāto brāhmaṇajātiyaṃ. 

181 . 

‘‘Āsiṃ dhammaruci nāma, sabbapāpajigucchako; 

Disvāhaṃ lokapajjotaṃ, jātiyā sattavassiko. 

182 . 

‘‘Mahājetavanaṃ gantvā, pabbajiṃ anagāriyaṃ; 

Upemi buddhaṃ tikkhattuṃ, rattiyā divasassa ca. 

183 . 

‘‘Tadā disvā muni āha, ciraṃ dhammarucīti maṃ; 

Tatohaṃ avacaṃ buddhaṃ, pubbakammapabhāvitaṃ. 

184 . 

‘‘Suciraṃ satapuññalakkhaṇaṃ, patipubbena visuddhapaccayaṃ; 

Ahamajjasupekkhanaṃ vata, tava passāmi nirupamaṃ viggahaṃ . 

185 . 

‘‘Suciraṃ vihatattamo mayā, sucirakkhena nadī visositā; 

Suciraṃ amalaṃ visodhitaṃ, nayanaṃ ñāṇamayaṃ mahāmune. 

186 . 

‘‘Cirakālasamaṅgito tayā, avinaṭṭho punarantaraṃ ciraṃ; 

Punarajjasamāgato tayā, na hi nassanti katāni gotama. 

187 . 

‘‘Kilesā jhāpitā mayhaṃ…pe… viharāmi anāsavo. 

188 . 

‘‘Svāgataṃ vata me āsi…pe… kataṃ buddhassa sāsanaṃ. 

189 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dhammaruciyo thero imā gāthāyo 

Abhāsitthāti. 

Dhammaruciyattherassāpadānaṃ navamaṃ. 

10. Sālamaṇḍapiyattheraapadānaṃ 

190 . 

‘‘Ajjhogāhetvā sālavanaṃ, sukato assamo mama; 

Sālapupphehi sañchanno, vasāmi vipine tadā. 

191 . 

‘‘Piyadassī ca bhagavā, sayambhū aggapuggalo; 

Vivekakāmo sambuddho, sālavanamupāgami. 

192 . 

‘‘Assamā abhinikkhamma, pavanaṃ agamāsahaṃ; 

Mūlaphalaṃ gavesanto, āhiṇḍāmi vane tadā. 

193 . 

‘‘Tatthaddasāsiṃ sambuddhaṃ, piyadassiṃ mahāyasaṃ; 

Sunisinnaṃ samāpannaṃ, virocantaṃ mahāvane. 

194 . 

‘‘Catudaṇḍe ṭhapetvāna, buddhassa uparī ahaṃ; 

Maṇḍapaṃ sukataṃ katvā, sālapupphehi chādayiṃ. 

195 . 

‘‘Sattāhaṃ dhārayitvāna, maṇḍapaṃ sālachāditaṃ; 

Tattha cittaṃ pasādetvā, buddhaseṭṭhamavandahaṃ. 

196 . 

‘‘Bhagavā tamhi samaye, vuṭṭhahitvā samādhito; 

Yugamattaṃ pekkhamāno, nisīdi purisuttamo. 

197 . 

‘‘Sāvako varuṇo nāma, piyadassissa satthuno; 

Vasīsatasahassehi, upagacchi vināyakaṃ. 

198 . 

‘‘Piyadassī ca bhagavā, lokajeṭṭho narāsabho; 

Bhikkhusaṅghe nisīditvā, sitaṃ pātukarī jino. 

199 . 

‘‘Anuruddho upaṭṭhāko, piyadassissa satthuno; 

Ekaṃsaṃ cīvaraṃ katvā, apucchittha mahāmuniṃ. 

200 . 

‘‘‘Ko nu kho bhagavā hetu, sitakammassa satthuno; 

Kāraṇe vijjamānamhi, satthā pātukare sitaṃ’. 

201 . 

‘‘‘Sattāhaṃ sālacchadanaṃ , yo me dhāresi māṇavo; 

Tassa kammaṃ saritvāna, sitaṃ pātukariṃ ahaṃ. 

202 . 

‘‘‘Anokāsaṃ na passāmi, yattha puññaṃ vipaccati; 

Devaloke manusse vā, okāsova na sammati. 

203 . 

‘‘‘Devaloke vasantassa, puññakammasamaṅgino; 

Yāvatā parisā tassa, sālacchannā bhavissati. 

204 . 

‘‘‘Tattha dibbehi naccehi, gītehi vāditehi ca; 

Ramissati sadā santo, puññakammasamāhito. 

205 . 

‘‘‘Yāvatā parisā tassa, gandhagandhī bhavissati; 

Sālassa pupphavasso ca, pavassissati tāvade. 

206 . 

‘‘‘Tato cutoyaṃ manujo, mānusaṃ āgamissati; 

Idhāpi sālacchadanaṃ, sabbakālaṃ dharissati . 

207 . 

‘‘‘Idha naccañca gītañca, sammatāḷasamāhitaṃ; 

Parivāressanti maṃ niccaṃ, buddhapūjāyidaṃ phalaṃ. 

208 . 

‘‘‘Uggacchante ca sūriye, sālavassaṃ pavassati; 

Puññakammena saṃyuttaṃ, vassate sabbakālikaṃ. 

209 . 

‘‘‘Aṭṭhārase kappasate, okkākakulasambhavo; 

Gotamo nāma gottena, satthā loke bhavissati. 

210 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

211 . 

‘‘‘Dhammaṃ abhisamentassa, sālacchannaṃ bhavissati; 

Citake jhāyamānassa, chadanaṃ tattha hessati’. 

212 . 

‘‘Vipākaṃ kittayitvāna, piyadassī mahāmuni; 

Parisāya dhammaṃ desesi, tappento dhammavuṭṭhiyā. 

213 . 

‘‘Tiṃsakappāni devesu, devarajjamakārayiṃ; 

Saṭṭhi ca sattakkhattuñca, cakkavattī ahosahaṃ. 

214 . 

‘‘Devalokā idhāgantvā, labhāmi vipulaṃ sukhaṃ; 

Idhāpi sālacchadanaṃ, maṇḍapassa idaṃ phalaṃ. 

215 . 

‘‘Ayaṃ pacchimako mayhaṃ, carimo vattate bhavo; 

Idhāpi sālacchadanaṃ, hessati sabbakālikaṃ. 

216 . 

‘‘Mahāmuniṃ tosayitvā, gotamaṃ sakyapuṅgavaṃ; 

Pattomhi acalaṃ ṭhānaṃ, hitvā jayaparājayaṃ. 

217 . 

‘‘Aṭṭhārase kappasate, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

218 . 

Kilesā jhāpitā mayhaṃ…pe… viharāmi anāsavo. 

219 . 

‘‘Svāgataṃ vata me āsi…pe… kataṃ buddhassa sāsanaṃ. 

220 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sālamaṇḍapiyo thero imā gāthāyo 

Abhāsitthāti. 

Sālamaṇḍapiyattherassāpadānaṃ dasamaṃ. 

Paṃsukūlavaggo ekūnapaññāsamo. 

Tassuddānaṃ – 

Paṃsukūlaṃ buddhasaññī, bhisado ñāṇakittako; 

Candanī dhātupūjī ca, pulinuppādakopi ca. 

Taraṇo dhammaruciko, sālamaṇḍapiyo tathā; 

Satāni dve honti gāthā, ūnavīsatimeva ca. 

50. Kiṅkaṇipupphavaggo 

1. Tikiṅkaṇipupphiyattheraapadānaṃ 

1 . 

‘‘Kaṇikāraṃva jotantaṃ, nisinnaṃ pabbatantare; 

Addasaṃ virajaṃ buddhaṃ, vipassiṃ lokanāyakaṃ. 

2 . 

‘‘Tīṇi kiṅkaṇipupphāni, paggayha abhiropayiṃ; 

Sambuddhamabhipūjetvā, gacchāmi dakkhiṇāmukho. 

3 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

4 . 

‘‘Ekanavutito kappe, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

5 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

6 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

7 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tikiṅkaṇipupphiyo thero imā 

Gāthāyo abhāsitthāti. 

Tikiṅkaṇipupphiyattherassāpadānaṃ paṭhamaṃ. 

2. Paṃsukūlapūjakattheraapadānaṃ 

8 . 

‘‘Himavantassāvidūre , udaṅgaṇo nāma pabbato; 

Tatthaddasaṃ paṃsukūlaṃ, dumaggamhi vilambitaṃ. 

9 . 

‘‘Tīṇi kiṅkaṇipupphāni, ocinitvānahaṃ tadā; 

Haṭṭho haṭṭhena cittena, paṃsukūlamapūjayiṃ. 

10 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

11 . 

‘‘Ekanavutito kappe, yaṃ kammamakariṃ tadā; 

Duggatiṃ nābhijānāmi, pūjitvā arahaddhajaṃ. 

12 . 

‘‘Kilesā jhāpitā mayhaṃ…pe… viharāmi anāsavo. 

13 . 

‘‘Svāgataṃ vata me āsi…pe… kataṃ buddhassa sāsanaṃ. 

14 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā paṃsukūlapūjako thero imā gāthāyo 

Abhāsitthāti. 

Paṃsukūlapūjakattherassāpadānaṃ dutiyaṃ. 

3. Koraṇḍapupphiyattheraapadānaṃ 

15 . 

‘‘Vanakammiko pure āsiṃ, pitumātumatenahaṃ ; 

Pasumārena jīvāmi, kusalaṃ me na vijjati. 

16 . 

‘‘Mama āsayasāmantā, tisso lokagganāyako; 

Padāni tīṇi dassesi, anukampāya cakkhumā. 

17 . 

‘‘Akkante ca pade disvā, tissanāmassa satthuno; 

Haṭṭho haṭṭhena cittena, pade cittaṃ pasādayiṃ. 

18 . 

‘‘Koraṇḍaṃ pupphitaṃ disvā, pādapaṃ dharaṇīruhaṃ; 

Sakosakaṃ gahetvāna, padaseṭṭhamapūjayiṃ . 

19 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

20 . 

‘‘Yaṃ yaṃ yonupapajjāmi, devattaṃ atha mānusaṃ; 

Koraṇḍakachavi homi, suppabhāso bhavāmahaṃ. 

21 . 

‘‘Dvenavute ito kappe, yaṃ kammamakariṃ tadā; 

Duggatiṃ nābhijānāmi, padapūjāyidaṃ phalaṃ. 

22 . 

‘‘Kilesā jhāpitā mayhaṃ…pe… viharāmi anāsavo. 

23 . 

‘‘Svāgataṃ vata me āsi…pe… kataṃ buddhassa sāsanaṃ. 

24 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā koraṇḍapupphiyo thero imā gāthāyo 

Abhāsitthāti. 

Koraṇḍapupphiyattherassāpadānaṃ tatiyaṃ. 

4. Kiṃsukapupphiyattheraapadānaṃ 

25 . 

‘‘Kiṃsukaṃ pupphitaṃ disvā, paggahetvāna añjaliṃ; 

Buddhaseṭṭhaṃ saritvāna, ākāse abhipūjayiṃ. 

26 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

27 . 

‘‘Ekatiṃse ito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

28 . 

‘‘Kilesā jhāpitā mayhaṃ…pe… viharāmi anāsavo. 

29 . 

‘‘Svāgataṃ vata me āsi…pe… kataṃ buddhassa sāsanaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kiṃsukapupphiyo thero imā gāthāyo 

Abhāsitthāti. 

Kiṃsukapupphiyattherassāpadānaṃ catutthaṃ. 

5. Upaḍḍhadussadāyakattheraapadānaṃ 

31 . 

‘‘Padumuttarabhagavato , sujāto nāma sāvako; 

Paṃsukūlaṃ gavesanto, saṅkāre carate tadā. 

32 . 

‘‘Nagare haṃsavatiyā, paresaṃ bhatako ahaṃ; 

Upaḍḍhadussaṃ datvāna, sirasā abhivādayiṃ. 

33 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

34 . 

‘‘Tettiṃsakkhattuṃ devindo, devarajjamakārayiṃ; 

Sattasattatikkhattuñca, cakkavattī ahosahaṃ. 

35 . 

‘‘Padesarajjaṃ vipulaṃ, gaṇanāto asaṅkhiyaṃ; 

Upaḍḍhadussadānena, modāmi akutobhayo. 

36 . 

‘‘Icchamāno cahaṃ ajja, sakānanaṃ sapabbataṃ; 

Khomadussehi chādeyyaṃ, aḍḍhadussassidaṃ phalaṃ. 

37 . 

‘‘Satasahassito kappe, yaṃ dānamadadiṃ tadā; 

Duggatiṃ nābhijānāmi, aḍḍhadussassidaṃ phalaṃ. 

38 . 

‘‘Kilesā jhāpitā mayhaṃ…pe… viharāmi anāsavo. 

39 . 

‘‘Svāgataṃ vata me āsi…pe… kataṃ buddhassa sāsanaṃ. 

40 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upaḍḍhadussadāyako thero imā 

Gāthāyo abhāsitthāti. 

Upaḍḍhadussadāyakattherassāpadānaṃ pañcamaṃ. 

6. Ghatamaṇḍadāyakattheraapadānaṃ 

41 . 

‘‘Sucintitaṃ bhagavantaṃ, lokajeṭṭhaṃ narāsabhaṃ; 

Upaviṭṭhaṃ mahāraññaṃ, vātābādhena pīḷitaṃ. 

42 . 

‘‘Disvā cittaṃ pasādetvā, ghatamaṇḍamupānayiṃ; 

Katattā ācitattā ca, gaṅgā bhāgīrathī ayaṃ. 

43 . 

‘‘Mahāsamuddā cattāro, ghataṃ sampajjare mama; 

Ayañca pathavī ghorā, appamāṇā asaṅkhiyā. 

44 . 

‘‘Mama saṅkappamaññāya, bhavate madhusakkarā ; 

Cātuddīpā ime rukkhā, pādapā dharaṇīruhā. 

45 . 

‘‘Mama saṅkappamaññāya, kapparukkhā bhavanti te; 

Paññāsakkhattuṃ devindo, devarajjamakārayiṃ. 

46 . 

‘‘Ekapaññāsakkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

47 . 

‘‘Catunnavutito kappe, yaṃ dānamadadiṃ tadā; 

Duggatiṃ nābhijānāmi, ghatamaṇḍassidaṃ phalaṃ. 

48 . 

‘‘Kilesā jhāpitā mayhaṃ…pe… viharāmi anāsavo. 

49 . 

‘‘Svāgataṃ vata me āsi…pe… kataṃ buddhassa sāsanaṃ. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ghatamaṇḍadāyako thero imā gāthāyo 

Abhāsitthāti. 

Ghatamaṇḍadāyakattherassāpadānaṃ chaṭṭhaṃ. 

7. Udakadāyakattheraapadānaṃ 

51 . 

‘‘Padumuttarabuddhassa , bhikkhusaṅghe anuttare; 

Pasannacitto sumano, pānīghaṭamapūrayiṃ. 

52 . 

‘‘Pabbatagge dumagge vā, ākāse vātha bhūmiyaṃ; 

Yadā pānīyamicchāmi, khippaṃ nibbattate mama. 

53 . 

‘‘Satasahassito kappe, yaṃ dānamadadiṃ tadā; 

Duggatiṃ nābhijānāmi, dakadānassidaṃ phalaṃ. 

54 . 

‘‘Kilesā jhāpitā mayhaṃ…pe… viharāmi anāsavo. 

55 . 

‘‘Svāgataṃ vata me āsi…pe… kataṃ buddhassa sāsanaṃ. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā udakadāyako thero imā gāthāyo 

Abhāsitthāti. 

Udakadāyakattherassāpadānaṃ sattamaṃ. 

8. Pulinathūpiyattheraapadānaṃ 

57 . 

‘‘Himavantassāvidūre , yamako nāma pabbato; 

Assamo sukato mayhaṃ, paṇṇasālā sumāpitā. 

58 . 

‘‘Nārado nāma nāmena, jaṭilo uggatāpano; 

Catuddasasahassāni, sissā paricaranti maṃ. 

59 . 

‘‘Paṭisallīnako santo, evaṃ cintesahaṃ tadā; 

‘Sabbo jano maṃ pūjeti, nāhaṃ pūjemi kiñcanaṃ. 

60 . 

‘‘‘Na me ovādako atthi, vattā koci na vijjati; 

Anācariyupajjhāyo, vane vāsaṃ upemahaṃ. 

61 . 

‘‘‘Upāsamāno yamahaṃ, garucittaṃ upaṭṭhahe; 

So me ācariyo natthi, vanavāso niratthako. 

62 . 

‘‘‘Āyāgaṃ me gavesissaṃ, garuṃ bhāvaniyaṃ tathā; 

Sāvassayo vasissāmi, na koci garahissati’. 

63 . 

‘‘Uttānakūlā nadikā, supatitthā manoramā; 

Saṃsuddhapulinākiṇṇā, avidūre mamassamaṃ. 

64 . 

‘‘Nadiṃ amarikaṃ nāma, upagantvānahaṃ tadā; 

Saṃvaḍḍhayitvā pulinaṃ, akaṃ pulinacetiyaṃ. 

65 . 

‘‘Ye te ahesuṃ sambuddhā, bhavantakaraṇā munī; 

Tesaṃ etādiso thūpo, taṃ nimittaṃ karomahaṃ. 

66 . 

‘‘Karitvā pulinaṃ thūpaṃ, sovaṇṇaṃ māpayiṃ ahaṃ; 

Soṇṇakiṅkaṇipupphāni, sahasse tīṇi pūjayiṃ. 

67 . 

‘‘Sāyapātaṃ namassāmi, vedajāto katañjalī; 

Sammukhā viya sambuddhaṃ, vandiṃ pulinacetiyaṃ. 

68 . 

‘‘Yadā kilesā jāyanti, vitakkā gehanissitā; 

Sarāmi sukataṃ thūpaṃ, paccavekkhāmi tāvade. 

69 . 

‘‘Upanissāya viharaṃ, satthavāhaṃ vināyakaṃ; 

Kilese saṃvaseyyāsi, na yuttaṃ tava mārisa. 

70 . 

‘‘Saha āvajjite thūpe, gāravaṃ hoti me tadā; 

Kuvitakke vinodesiṃ, nāgo tuttaṭṭito yathā. 

71 . 

‘‘Evaṃ viharamānaṃ maṃ, maccurājābhimaddatha; 

Tattha kālaṅkato santo, brahmalokamagacchahaṃ. 

72 . 

‘‘Yāvatāyuṃ vasitvāna, tidive upapajjahaṃ; 

Asītikkhattuṃ devindo, devarajjamakārayiṃ. 

73 . 

‘‘Satānaṃ tīṇikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

74 . 

‘‘Soṇṇakiṅkaṇipupphānaṃ , vipākaṃ anubhomahaṃ; 

Dhātīsatasahassāni, parivārenti maṃ bhave. 

75 . 

‘‘Thūpassa pariciṇṇattā, rajojallaṃ na limpati; 

Gatte sedā na muccanti, suppabhāso bhavāmahaṃ. 

76 . 

‘‘Aho me sukato thūpo, sudiṭṭhāmarikā nadī; 

Thūpaṃ katvāna pulinaṃ, pattomhi acalaṃ padaṃ. 

77 . 

‘‘Kusalaṃ kattukāmena, jantunā sāragāhinā; 

Natthi khettaṃ akhettaṃ vā, paṭipattīva sādhakā . 

78 . 

‘‘Yathāpi balavā poso, aṇṇavaṃ taritussahe; 

Parittaṃ kaṭṭhamādāya, pakkhandeyya mahāsaraṃ. 

79 . 

‘‘Imāhaṃ kaṭṭhaṃ nissāya, tarissāmi mahodadhiṃ; 

Ussāhena vīriyena, tareyya udadhiṃ naro. 

80 . 

‘‘Tatheva me kataṃ kammaṃ, parittaṃ thokakañca yaṃ; 

Taṃ kammaṃ upanissāya, saṃsāraṃ samatikkamiṃ. 

81 . 

‘‘Pacchime bhave sampatte, sukkamūlena codito; 

Sāvatthiyaṃ pure jāto, mahāsāle suaḍḍhake. 

82 . 

‘‘Saddhā mātā pitā mayhaṃ, buddhassa saraṇaṃ gatā; 

Ubho diṭṭhapadā ete, anuvattanti sāsanaṃ. 

83 . 

‘‘Bodhipapaṭikaṃ gayha, soṇṇathūpamakārayuṃ; 

Sāyapātaṃ namassanti, sakyaputtassa sammukhā. 

84 . 

‘‘Uposathamhi divase, soṇṇathūpaṃ vinīharuṃ; 

Buddhassa vaṇṇaṃ kittentā, tiyāmaṃ vītināmayuṃ. 

85 . 

‘‘Saha disvānahaṃ thūpaṃ, sariṃ pulinacetiyaṃ; 

Ekāsane nisīditvā, arahattamapāpuṇiṃ. 

Dvāvīsatimaṃ bhāṇavāraṃ. 

86 . 

‘‘Gavesamāno taṃ vīraṃ, dhammasenāpatiddasaṃ; 

Agārā nikkhamitvāna, pabbajiṃ tassa santike. 

87 . 

‘‘Jātiyā sattavassena, arahattamapāpuṇiṃ; 

Upasampādayī buddho, guṇamaññāya cakkhumā. 

88 . 

‘‘Dārakeneva santena, kiriyaṃ niṭṭhitaṃ mayā; 

Kataṃ me karaṇīyajja, sakyaputtassa sāsane. 

89 . 

‘‘Sabbaverabhayātīto, sabbasaṅgātigo isi; 

Sāvako te mahāvīra, soṇṇathūpassidaṃ phalaṃ. 

90 . 

‘‘Kilesā jhāpitā mayhaṃ…pe… viharāmi anāsavo. 

91 . 

‘‘Svāgataṃ vata me āsi…pe… kataṃ buddhassa sāsanaṃ. 

92 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pulinathūpiyo thero imā gāthāyo 

Abhāsitthāti. 

Pulinathūpiyattherassāpadānaṃ aṭṭhamaṃ. 

9. Naḷakuṭidāyakattheraapadānaṃ 

93 . 

‘‘Himavantassāvidūre , hārito nāma pabbato; 

Sayambhū nārado nāma, rukkhamūle vasī tadā. 

94 . 

‘‘Naḷāgāraṃ karitvāna, tiṇena chādayiṃ ahaṃ; 

Caṅkamaṃ sodhayitvāna, sayambhussa adāsahaṃ. 

95 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

96 . 

‘‘Tattha me sukataṃ byamhaṃ, naḷakuṭikanimmitaṃ; 

Saṭṭhiyojanamubbedhaṃ, tiṃsayojanavitthataṃ. 

97 . 

‘‘Catuddasesu kappesu, devaloke ramiṃ ahaṃ; 

Ekasattatikkhattuñca, devarajjamakārayiṃ. 

98 . 

‘‘Catutiṃsatikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

99 . 

‘‘Dhammapāsādamāruyha, sabbākāravarūpamaṃ; 

Yadicchakāhaṃ vihare, sakyaputtassa sāsane. 

100 . 

‘‘Ekatiṃse ito kappe, yaṃ kammamakariṃ tadā; 

Duggatiṃ nābhijānāmi, naḷakuṭiyidaṃ phalaṃ. 

101 . 

‘‘Kilesā jhāpitā mayhaṃ…pe… viharāmi anāsavo. 

102 . 

‘‘Svāgataṃ vata me āsi…pe… kataṃ buddhassa sāsanaṃ. 

103 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā naḷakuṭidāyako thero imā gāthāyo 

Abhāsitthāti. 

Naḷakuṭidāyakattherassāpadānaṃ navamaṃ. 

10. Piyālaphaladāyakattheraapadānaṃ 

104 . 

‘‘Migaluddo pure āsiṃ, vipine vicaraṃ tadā; 

Addasaṃ virajaṃ buddhaṃ, sabbadhammāna pāraguṃ. 

105 . 

‘‘Piyālaphalamādāya, buddhaseṭṭhassadāsahaṃ; 

Puññakkhettassa vīrassa, pasanno sehi pāṇibhi. 

106 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

107 . 

‘‘Kilesā jhāpitā mayhaṃ…pe… viharāmi anāsavo. 

108 . 

‘‘Svāgataṃ vata me āsi…pe… kataṃ buddhassa sāsanaṃ. 

109 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā piyālaphaladāyako thero imā 

Gāthāyo abhāsitthāti. 

Piyālaphaladāyakattherassāpadānaṃ dasamaṃ. 

Kiṅkaṇipupphavaggo paññāsamo. 

Tassuddānaṃ – 

Kiṅkaṇī paṃsukūlañca, koraṇḍamatha kiṃsukaṃ; 

Upaḍḍhadussī ghatado, udakaṃ thūpakārako. 

Naḷakārī ca navamo, piyālaphaladāyako; 

Satamekañca gāthānaṃ, navakañca taduttari. 

Atha vagguddānaṃ – 

Metteyyavaggo bhaddāli, sakiṃsammajjakopi ca; 

Ekavihārī vibhītakī, jagatī sālapupphiyo. 

Naḷāgāraṃ paṃsukūlaṃ, kiṅkaṇipupphiyo tathā; 

Asīti dve ca gāthāyo, catuddasasatāni ca. 

Metteyyavaggadasakaṃ. 

Pañcamasatakaṃ samattaṃ. 

51. Kaṇikāravaggo 

1. Tikaṇikārapupphiyattheraapadānaṃ 

1 . 

‘‘Sumedho nāma sambuddho, bāttiṃsavaralakkhaṇo; 

Vivekakāmo sambuddho, himavantamupāgamiṃ. 

2 . 

‘‘Ajjhogayha himavantaṃ, aggo kāruṇiko muni; 

Pallaṅkamābhujitvāna, nisīdi purisuttamo. 

3 . 

‘‘Vijjādharo tadā āsiṃ, antalikkhacaro ahaṃ; 

Tisūlaṃ sukataṃ gayha, gacchāmi ambare tadā. 

4 . 

‘‘Pabbatagge yathā aggi, puṇṇamāyeva candimā; 

Vane obhāsate buddho, sālarājāva phullito. 

5 . 

‘‘Vanaggā nikkhamitvāna, buddharaṃsībhidhāvare; 

Naḷaggivaṇṇasaṅkāsā, disvā cittaṃ pasādayiṃ. 

6 . 

‘‘Vicinaṃ addasaṃ pupphaṃ, kaṇikāraṃ devagandhikaṃ; 

Tīṇi pupphāni ādāya, buddhaseṭṭhamapūjayiṃ. 

7 . 

‘‘Buddhassa ānubhāvena, tīṇi pupphāni me tadā; 

Uddhaṃvaṇṭā adhopattā, chāyaṃ kubbanti satthuno. 

8 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

9 . 

‘‘Tattha me sukataṃ byamhaṃ, kaṇikārīti ñāyati; 

Saṭṭhiyojanamubbedhaṃ, tiṃsayojanavitthataṃ. 

10 . 

‘‘Sahassakaṇḍaṃ satabheṇḍu , dhajāluharitāmayaṃ; 

Satasahassaniyyūhā, byamhe pātubhaviṃsu me. 

11 . 

‘‘Soṇṇamayā maṇimayā, lohitaṅgamayāpi ca; 

Phalikāpi ca pallaṅkā, yenicchakā yadicchakā . 

12 . 

‘‘Mahārahañca sayanaṃ, tūlikāvikatīyutaṃ; 

Uddhalomikaekantaṃ, bimbohanasamāyutaṃ . 

13 . 

‘‘Bhavanā nikkhamitvāna, caranto devacārikaṃ; 

Yadā icchāmi gamanaṃ, devasaṅghapurakkhato. 

14 . 

‘‘Pupphassa heṭṭhā tiṭṭhāmi, uparicchadanaṃ mama; 

Samantā yojanasataṃ, kaṇikārehi chāditaṃ. 

15 . 

‘‘Saṭṭhituriyasahassāni, sāyapātamupaṭṭhahuṃ; 

Parivārenti maṃ niccaṃ, rattindivamatanditā. 

16 . 

‘‘Tattha naccehi gītehi, tāḷehi vāditehi ca; 

Ramāmi khiḍḍāratiyā, modāmi kāmakāmihaṃ. 

17 . 

‘‘Tattha bhutvā pivitvā ca, modāmi tidase tadā; 

Nārīgaṇehi sahito, modāmi byamhamuttame. 

18 . 

‘‘Satānaṃ pañcakkhattuñca, devarajjamakārayiṃ; 

Satānaṃ tīṇikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

19 . 

‘‘Bhavābhave saṃsaranto, mahābhogaṃ labhāmahaṃ; 

Bhoge me ūnatā natthi, buddhapūjāyidaṃ phalaṃ. 

20 . 

‘‘Duve bhave saṃsarāmi, devatte atha mānuse; 

Aññaṃ gatiṃ na jānāmi, buddhapūjāyidaṃ phalaṃ. 

21 . 

‘‘Duve kule pajāyāmi, khattiye cāpi brāhmaṇe; 

Nīce kule na jāyāmi, buddhapūjāyidaṃ phalaṃ. 

22 . 

‘‘Hatthiyānaṃ assayānaṃ, sivikaṃ sandamānikaṃ; 

Labhāmi sabbamevetaṃ, buddhapūjāyidaṃ phalaṃ. 

23 . 

‘‘Dāsīgaṇaṃ dāsagaṇaṃ, nāriyo samalaṅkatā; 

Labhāmi sabbamevetaṃ, buddhapūjāyidaṃ phalaṃ. 

24 . 

‘‘Koseyyakambaliyāni, khomakappāsikāni ca; 

Labhāmi sabbamevetaṃ, buddhapūjāyidaṃ phalaṃ. 

25 . 

‘‘Navavatthaṃ navaphalaṃ, navaggarasabhojanaṃ; 

Labhāmi sabbamevetaṃ, buddhapūjāyidaṃ phalaṃ. 

26 . 

‘‘Imaṃ khāda imaṃ bhuñja, imamhi sayane saya; 

Labhāmi sabbamevetaṃ, buddhapūjāyidaṃ phalaṃ. 

27 . 

‘‘Sabbattha pūjito homi, yaso abbhuggato mama; 

Mahāpakkho sadā homi, abhejjapariso sadā; 

Ñātīnaṃ uttamo homi, buddhapūjāyidaṃ phalaṃ. 

28 . 

‘‘Sītaṃ uṇhaṃ na jānāmi, pariḷāho na vijjati; 

Atho cetasikaṃ dukkhaṃ, hadaye me na vijjati. 

29 . 

‘‘Suvaṇṇavaṇṇo hutvāna, saṃsarāmi bhavābhave; 

Vevaṇṇiyaṃ na jānāmi, buddhapūjāyidaṃ phalaṃ. 

30 . 

‘‘Devalokā cavitvāna, sukkamūlena codito; 

Sāvatthiyaṃ pure jāto, mahāsāle suaḍḍhake. 

31 . 

‘‘Pañca kāmaguṇe hitvā, pabbajiṃ anagāriyaṃ; 

Jātiyā sattavassohaṃ, arahattamapāpuṇiṃ. 

32 . 

‘‘Upasampādayī buddho, guṇamaññāya cakkhumā; 

Taruṇo pūjanīyohaṃ, buddhapūjāyidaṃ phalaṃ. 

33 . 

‘‘Dibbacakkhu visuddhaṃ me, samādhikusalo ahaṃ; 

Abhiññāpāramippatto, buddhapūjāyidaṃ phalaṃ. 

34 . 

‘‘Paṭisambhidā anuppatto, iddhipādesu kovido; 

Dhammesu pāramippatto, buddhapūjāyidaṃ phalaṃ. 

35 . 

‘‘Tiṃsakappasahassamhi , yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

36 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

37 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

38 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ. 

Itthaṃ sudaṃ āyasmā tikaṇikārapupphiyo thero imā 

Gāthāyo abhāsitthāti. 

Tikaṇikārapupphiyattherassāpadānaṃ paṭhamaṃ. 

2. Ekapattadāyakattheraapadānaṃ 

39 . 

‘‘Nagare haṃsavatiyā, kumbhakāro ahosahaṃ; 

Addasaṃ virajaṃ buddhaṃ, oghatiṇṇamanāsavaṃ. 

40 . 

‘‘Sukataṃ mattikāpattaṃ, buddhaseṭṭhassadāsahaṃ; 

Pattaṃ datvā bhagavato, ujubhūtassa tādino. 

41 . 

‘‘Bhave nibbattamānohaṃ, soṇṇathāle labhāmahaṃ; 

Rūpimaye ca sovaṇṇe, taṭṭike ca maṇīmaye. 

42 . 

‘‘Pātiyo paribhuñjāmi, puññakammassidaṃ phalaṃ; 

Yasānañca dhanānañca , aggabhūto ca homahaṃ. 

43 . 

‘‘Yathāpi bhaddake khette, bījaṃ appampi ropitaṃ; 

Sammādhāraṃ pavacchante, phalaṃ toseti kassakaṃ. 

44 . 

‘‘Tathevidaṃ pattadānaṃ, buddhakhettamhi ropitaṃ; 

Pītidhāre pavassante, phalaṃ maṃ tosayissati. 

45 . 

‘‘Yāvatā khettā vijjanti, saṅghāpi ca gaṇāpi ca; 

Buddhakhettasamo natthi, sukhado sabbapāṇinaṃ. 

46 . 

‘‘Namo te purisājañña, namo te purisuttama; 

Ekapattaṃ daditvāna, pattomhi acalaṃ padaṃ. 

47 . 

‘‘Ekanavutito kappe, yaṃ pattamadadiṃ tadā; 

Duggatiṃ nābhijānāmi, pattadānassidaṃ phalaṃ. 

48 . 

‘‘Kilesā jhāpitā mayhaṃ…pe… viharāmi anāsavo. 

49 . 

‘‘Svāgataṃ vata me āsi…pe… kataṃ buddhassa sāsanaṃ. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ekapattadāyako thero imā gāthāyo 

Abhāsitthāti. 

Ekapattadāyakattherassāpadānaṃ dutiyaṃ. 

3. Kāsumāraphaliyattheraapadānaṃ 

51 . 

‘‘Kaṇikāraṃva jotantaṃ, nisinnaṃ pabbatantare; 

Addasaṃ virajaṃ buddhaṃ, lokajeṭṭhaṃ narāsabhaṃ. 

52 . 

‘‘Pasannacitto sumano, sire katvāna añjaliṃ; 

Kāsumārikamādāya, buddhaseṭṭhassadāsahaṃ. 

53 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

54 . 

‘‘Kilesā jhāpitā mayhaṃ…pe… viharāmi anāsavo. 

55 . 

‘‘Svāgataṃ vata me āsi…pe… kataṃ buddhassa sāsanaṃ. 

56 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kāsumāraphaliyo thero imā gāthāyo 

Abhāsitthāti. 

Kāsumāraphaliyattherassāpadānaṃ tatiyaṃ. 

4. Avaṭaphaliyattheraapadānaṃ 

57 . 

‘‘Sahassaraṃsī bhagavā, sayambhū aparājito; 

Vivekā uṭṭhahitvāna, gocarāyābhinikkhami. 

58 . 

‘‘Phalahattho ahaṃ disvā, upagacchiṃ narāsabhaṃ; 

Pasannacitto sumano, avaṭaṃ adadiṃ phalaṃ. 

59 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

60 . 

‘‘Kilesā jhāpitā mayhaṃ…pe… viharāmi anāsavo. 

61 . 

‘‘Svāgataṃ vata me āsi…pe… kataṃ buddhassa sāsanaṃ. 

62 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā avaṭaphaliyo thero imā gāthāyo 

Abhāsitthāti. 

Avaṭaphaliyattherassāpadānaṃ catutthaṃ. 

5. Pādaphaliyattheraapadānaṃ 

63 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Rathiyaṃ paṭipajjantaṃ, pādaphalaṃ adāsahaṃ. 

64 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

65 . 

‘‘Kilesā jhāpitā mayhaṃ…pe… viharāmi anāsavo. 

66 . 

‘‘Svāgataṃ vata me āsi…pe… kataṃ buddhassa sāsanaṃ. 

67 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā pādaphaliyo thero imā gāthāyo 

Abhāsitthāti. 

Pādaphaliyattherassāpadānaṃ pañcamaṃ. 

6. Mātuluṅgaphaladāyakattheraapadānaṃ 

68 . 

‘‘Kaṇikāraṃva jalitaṃ, puṇṇamāyeva candimaṃ; 

Jalantaṃ dīparukkhaṃva, addasaṃ lokanāyakaṃ. 

69 . 

‘‘Mātuluṅgaphalaṃ gayha, adāsiṃ satthuno ahaṃ; 

Dakkhiṇeyyassa vīrassa , pasanno sehi pāṇibhi. 

70 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

71 . 

‘‘Kilesā jhāpitā mayhaṃ…pe… viharāmi anāsavo. 

72 . 

‘‘Svāgataṃ vata me āsi…pe… kataṃ buddhassa sāsanaṃ. 

73 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mātuluṅgaphaladāyako thero imā 

Gāthāyo abhāsitthāti. 

Mātuluṅgaphaladāyakattherassāpadānaṃ chaṭṭhaṃ. 

7. Ajeliphaladāyakattheraapadānaṃ 

74 . 

‘‘Ajjuno nāma sambuddho, himavante vasī tadā; 

Caraṇena ca sampanno, samādhikusalo muni. 

75 . 

‘‘Kumbhamattaṃ gahetvāna, ajeliṃ jīvajīvakaṃ; 

Chattapaṇṇaṃ gahetvāna, adāsiṃ satthuno ahaṃ. 

76 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

77 . 

‘‘Kilesā jhāpitā mayhaṃ…pe… viharāmi anāsavo. 

78 . 

‘‘Svāgataṃ vata me āsi…pe… kataṃ buddhassa sāsanaṃ. 

79 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ajeliphaladāyako thero imā 

Gāthāyo abhāsitthāti. 

Ajeliphaladāyakattherassāpadānaṃ sattamaṃ. 

8. Amodaphaliyattheraapadānaṃ 

80 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Rathiyaṃ paṭipajjantaṃ, amodamadadiṃ phalaṃ. 

81 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

82 . 

‘‘Kilesā jhāpitā mayhaṃ…pe… viharāmi anāsavo. 

83 . 

‘‘Svāgataṃ vata me āsi…pe… kataṃ buddhassa sāsanaṃ. 

84 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā amodaphaliyo thero imā gāthāyo 

Abhāsitthāti. 

Amodaphaliyattherassāpadānaṃ aṭṭhamaṃ. 

9. Tālaphaladāyakattheraapadānaṃ 

85 . 

‘‘Sataraṃsī nāma bhagavā, sayambhū aparājito; 

Vivekā vuṭṭhahitvāna, gocarāyābhinikkhami. 

86 . 

‘‘Phalahattho ahaṃ disvā, upagacchiṃ narāsabhaṃ; 

Pasannacitto sumano, tālaphalaṃ adāsahaṃ. 

87 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

88 . 

‘‘Kilesā jhāpitā mayhaṃ…pe… viharāmi anāsavo. 

89 . 

‘‘Svāgataṃ vata me āsi…pe… kataṃ buddhassa sāsanaṃ. 

90 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā tālaphaladāyako thero imā gāthāyo 

Abhāsitthāti. 

Tālaphaladāyakattherassāpadānaṃ navamaṃ. 

10. Nāḷikeraphaladāyakattheraapadānaṃ 

91 . 

‘‘Nagare bandhumatiyā, ārāmiko ahaṃ tadā; 

Addasaṃ virajaṃ buddhaṃ, gacchantaṃ anilañjase. 

92 . 

‘‘Nāḷikeraphalaṃ gayha, buddhaseṭṭhassadāsahaṃ; 

Ākāse ṭhitako santo, paṭiggaṇhi mahāyaso. 

93 . 

‘‘Vittisañjanano mayhaṃ, diṭṭhadhammasukhāvaho; 

Phalaṃ buddhassa datvāna, vippasannena cetasā. 

94 . 

‘‘Adhigacchiṃ tadā pītiṃ, vipulañca sukhuttamaṃ; 

Uppajjateva ratanaṃ, nibbattassa tahiṃ tahiṃ. 

95 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

96 . 

‘‘Dibbacakkhu visuddhaṃ me, samādhikusalo ahaṃ; 

Abhiññāpāramippatto, phaladānassidaṃ phalaṃ. 

97 . 

‘‘Kilesā jhāpitā mayhaṃ…pe… viharāmi anāsavo. 

98 . 

‘‘Svāgataṃ vata me āsi…pe… kataṃ buddhassa sāsanaṃ. 

99 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nāḷikeraphaladāyako thero imā 

Gāthāyo abhāsitthāti. 

Nāḷikeraphaladāyakattherassāpadānaṃ dasamaṃ. 

Kaṇikāravaggo ekapaññāsamo. 

Tassuddānaṃ – 

Kaṇikārekapattā ca, kāsumārī tathāvaṭā; 

Pādañca mātuluṅgañca, ajelīmodameva ca. 

Tālaṃ tathā nāḷikeraṃ, gāthāyo gaṇitā viha; 

Ekaṃ gāthāsataṃ hoti, ūnādhikavivajjitaṃ. 

52. Phaladāyakavaggo 

1. Kurañciyaphaladāyakattheraapadānaṃ 

1 . 

‘‘Migaluddo pure āsiṃ, vipine vicaraṃ ahaṃ; 

Addasaṃ virajaṃ buddhaṃ, sabbadhammāna pāraguṃ. 

2 . 

‘‘Kurañciyaphalaṃ gayha, buddhaseṭṭhassadāsahaṃ; 

Puññakkhettassa tādino, pasanno sehi pāṇibhi. 

3 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

4 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

5 . 

‘‘Svāgataṃ vata me āsi, buddhaseṭṭhassa santike; 

Tisso vijjā anuppattā, kataṃ buddhassa sāsanaṃ. 

6 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā kurañciyaphaladāyako thero imā 

Gāthāyo abhāsitthāti. 

Kurañciyaphaladāyakattherassāpadānaṃ paṭhamaṃ. 

2. Kapitthaphaladāyakattheraapadānaṃ 

7 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Rathiyaṃ paṭipajjantaṃ, kapitthaṃ adadiṃ phalaṃ. 

8 . 

‘‘Ekanavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

9 . 

‘‘Kilesā jhāpitā mayhaṃ…pe… viharāmi anāsavo. 

10 . 

‘‘Svāgataṃ vata me āsi…pe… kataṃ buddhassa sāsanaṃ. 

11 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kapitthaphaladāyako thero imā 

Gāthāyo abhāsitthāti. 

Kapitthaphaladāyakattherassāpadānaṃ dutiyaṃ. 

3. Kosambaphaliyattheraapadānaṃ 

12 . 

‘‘Kakudhaṃ vilasantaṃva, devadevaṃ narāsabhaṃ; 

Rathiyaṃ paṭipajjantaṃ, kosambaṃ adadiṃ tadā. 

13 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

14 . 

‘‘Kilesā jhāpitā mayhaṃ…pe… viharāmi anāsavo. 

15 . 

‘‘Svāgataṃ vata me āsi…pe… kataṃ buddhassa sāsanaṃ. 

16 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kosambaphaliyo thero imā gāthāyo 

Abhāsitthāti. 

Kosambaphaliyattherassāpadānaṃ tatiyaṃ. 

4. Ketakapupphiyattheraapadānaṃ 

17 . 

‘‘Vinatānadiyā tīre, vihāsi purisuttamo; 

Addasaṃ virajaṃ buddhaṃ, ekaggaṃ susamāhitaṃ. 

18 . 

‘‘Madhugandhassa pupphena, ketakassa ahaṃ tadā; 

Pasannacitto sumano, buddhaseṭṭhamapūjayiṃ. 

19 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

20 . 

‘‘Kilesā jhāpitā mayhaṃ…pe… viharāmi anāsavo. 

21 . 

‘‘Svāgataṃ vata me āsi…pe… kataṃ buddhassa sāsanaṃ. 

22 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ketakapupphiyo thero imā gāthāyo 

Abhāsitthāti. 

Ketakapupphiyattherassāpadānaṃ catutthaṃ. 

5. Nāgapupphiyattheraapadānaṃ 

23 . 

‘‘Suvaṇṇavaṇṇaṃ sambuddhaṃ, āhutīnaṃ paṭiggahaṃ; 

Rathiyaṃ paṭipajjantaṃ, nāgapupphaṃ apūjayiṃ. 

24 . 

‘‘Ekanavutito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

25 . 

‘‘Kilesā jhāpitā mayhaṃ…pe… viharāmi anāsavo. 

26 . 

‘‘Svāgataṃ vata me āsi…pe… kataṃ buddhassa sāsanaṃ. 

27 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nāgapupphiyo thero imā gāthāyo 

Abhāsitthāti. 

Nāgapupphiyattherassāpadānaṃ pañcamaṃ. 

6. Ajjunapupphiyattheraapadānaṃ 

28 . 

‘‘Candabhāgānadītīre , ahosiṃ kinnaro tadā; 

Addasaṃ virajaṃ buddhaṃ, sayambhuṃ aparājitaṃ. 

29 . 

‘‘Pasannacitto sumano, vedajāto katañjalī; 

Gahetvā ajjunaṃ pupphaṃ, sayambhuṃ abhipūjayiṃ. 

30 . 

‘‘Tena kammena sukatena, cetanāpaṇidhīhi ca; 

Jahitvā kinnaraṃ dehaṃ, tāvatiṃsamagacchahaṃ. 

31 . 

‘‘Chattiṃsakkhattuṃ devindo, devarajjamakārayiṃ; 

Dasakkhattuṃ cakkavattī, mahārajjamakārayiṃ. 

32 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sukhette vappitaṃ bījaṃ, sayambhumhi aho mama . 

33 . 

‘‘Kusalaṃ vijjate mayhaṃ, pabbajiṃ anagāriyaṃ; 

Pūjāraho ahaṃ ajja, sakyaputtassa sāsane. 

34 . 

‘‘Kilesā jhāpitā mayhaṃ…pe… viharāmi anāsavo. 

35 . 

‘‘Svāgataṃ vata me āsi…pe… kataṃ buddhassa sāsanaṃ. 

36 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ajjunapupphiyo thero imā gāthāyo 

Abhāsitthāti. 

Ajjunapupphiyattherassāpadānaṃ chaṭṭhaṃ. 

7. Kuṭajapupphiyattheraapadānaṃ 

37 . 

‘‘Himavantassāvidūre, vasalo nāma pabbato; 

Buddho sudassano nāma, vasate pabbatantare. 

38 . 

‘‘Pupphaṃ hemavantaṃ gayha, vehāsaṃ agamāsahaṃ; 

Tatthaddasāsiṃ sambuddhaṃ, oghatiṇṇamanāsavaṃ. 

39 . 

‘‘Pupphaṃ kuṭajamādāya, sire katvāna añjaliṃ ; 

Buddhassa abhiropesiṃ, sayambhussa mahesino. 

40 . 

‘‘Ekatiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

41 . 

‘‘Kilesā jhāpitā mayhaṃ…pe… viharāmi anāsavo. 

42 . 

‘‘Svāgataṃ vata me āsi…pe… kataṃ buddhassa sāsanaṃ. 

43 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kuṭajapupphiyo thero imā gāthāyo 

Abhāsitthāti. 

Kuṭajapupphiyattherassāpadānaṃ sattamaṃ. 

8. Ghosasaññakattheraapadānaṃ 

44 . 

‘‘Migaluddo pure āsiṃ, araññe vipine ahaṃ; 

Addasaṃ virajaṃ buddhaṃ, devasaṅghapurakkhataṃ. 

45 . 

‘‘Catusaccaṃ pakāsentaṃ, desentaṃ amataṃ padaṃ; 

Assosiṃ madhuraṃ dhammaṃ, sikhino lokabandhuno. 

46 . 

‘‘Ghose cittaṃ pasādesiṃ, asamappaṭipuggale; 

Tattha cittaṃ pasādetvā, uttariṃ duttaraṃ bhavaṃ. 

47 . 

‘‘Ekatiṃse ito kappe, yaṃ saññamalabhiṃ tadā; 

Duggatiṃ nābhijānāmi, ghosasaññāyidaṃ phalaṃ. 

48 . 

‘‘Kilesā jhāpitā mayhaṃ…pe… viharāmi anāsavo. 

49 . 

‘‘Svāgataṃ vata me āsi…pe… kataṃ buddhassa sāsanaṃ. 

50 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā ghosasaññako thero imā gāthāyo 

Abhāsitthāti. 

Ghosasaññakattherassāpadānaṃ aṭṭhamaṃ. 

9. Sabbaphaladāyakattheraapadānaṃ 

51 . 

‘‘Varuṇo nāma nāmena, brāhmaṇo mantapāragū; 

Chaḍḍetvā dasaputtāni, vanamajjhogahiṃ tadā. 

52 . 

‘‘Assamaṃ sukataṃ katvā, suvibhattaṃ manoramaṃ; 

Paṇṇasālaṃ karitvāna, vasāmi vipine ahaṃ. 

53 . 

‘‘Padumuttaro lokavidū, āhutīnaṃ paṭiggaho; 

Mamuddharitukāmo so, āgacchi mama assamaṃ. 

54 . 

‘‘Yāvatā vanasaṇḍamhi, obhāso vipulo ahu; 

Buddhassa ānubhāvena, pajjalī vipinaṃ tadā. 

55 . 

‘‘Disvāna taṃ pāṭihīraṃ, buddhaseṭṭhassa tādino; 

Pattapuṭaṃ gahetvāna, phalena pūjayiṃ ahaṃ. 

56 . 

‘‘Upagantvāna sambuddhaṃ, sahakhārimadāsahaṃ; 

Anukampāya me buddho, idaṃ vacanamabravi. 

57 . 

‘Khāribhāraṃ gahetvāna, pacchato ehi me tuvaṃ; 

Paribhutte ca saṅghamhi, puññaṃ tava bhavissati’. 

58 . 

‘‘Puṭakantaṃ gahetvāna, bhikkhusaṅghassadāsahaṃ; 

Tattha cittaṃ pasādetvā, tusitaṃ upapajjahaṃ. 

59 . 

‘‘Tattha dibbehi naccehi, gītehi vāditehi ca; 

Puññakammena saṃyuttaṃ, anubhomi sadā sukhaṃ. 

60 . 

‘‘Yaṃ yaṃ yonupapajjāmi, devattaṃ atha mānusaṃ; 

Bhoge me ūnatā natthi, phaladānassidaṃ phalaṃ. 

61 . 

‘‘Yāvatā caturo dīpā, sasamuddā sapabbatā; 

Phalaṃ buddhassa datvāna, issaraṃ kārayāmahaṃ. 

62 . 

‘‘Yāvatā me pakkhigaṇā, ākāse uppatanti ce; 

Tepi maṃ vasamanventi, phaladānassidaṃ phalaṃ. 

63 . 

‘‘Yāvatā vanasaṇḍamhi, yakkhā bhūtā ca rakkhasā; 

Kumbhaṇḍā garuḷā cāpi, pāricariyaṃ upenti me. 

64 . 

‘‘Kumbhā soṇā madhukārā, ḍaṃsā ca makasā ubho; 

Tepi maṃ vasamanventi, phaladānassidaṃ phalaṃ. 

65 . 

‘‘Supaṇṇā nāma sakuṇā, pakkhijātā mahabbalā; 

Tepi maṃ saraṇaṃ yanti, phaladānassidaṃ phalaṃ. 

66 . 

‘‘Yepi dīghāyukā nāgā, iddhimanto mahāyasā; 

Tepi maṃ vasamanventi, phaladānassidaṃ phalaṃ. 

67 . 

‘‘Sīhā byagghā ca dīpī ca, acchakokataracchakā; 

Tepi maṃ vasamanventi, phaladānassidaṃ phalaṃ. 

68 . 

‘‘Osadhītiṇavāsī ca, ye ca ākāsavāsino; 

Sabbe maṃ saraṇaṃ yanti, phaladānassidaṃ phalaṃ. 

69 . 

‘‘Sududdasaṃ sunipuṇaṃ, gambhīraṃ suppakāsitaṃ; 

Phassayitvā viharāmi, phaladānassidaṃ phalaṃ. 

70 . 

‘‘Vimokkhe aṭṭha phusitvā, viharāmi anāsavo; 

Ātāpī nipako cāhaṃ, phaladānassidaṃ phalaṃ. 

71 . 

‘‘Ye phalaṭṭhā buddhaputtā, khīṇadosā mahāyasā; 

Ahamaññataro tesaṃ, phaladānassidaṃ phalaṃ. 

72 . 

‘‘Abhiññāpāramiṃ gantvā, sukkamūlena codito; 

Sabbāsave pariññāya, viharāmi anāsavo. 

73 . 

‘‘Tevijjā iddhipattā ca, buddhaputtā mahāyasā; 

Dibbasotasamāpannā, tesaṃ aññataro ahaṃ. 

74 . 

‘‘Satasahassito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

75 . 

‘‘Kilesā jhāpitā mayhaṃ…pe… viharāmi anāsavo. 

76 . 

‘‘Svāgataṃ vata me āsi…pe… kataṃ buddhassa sāsanaṃ. 

77 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sabbaphaladāyako thero imā gāthāyo 

Abhāsitthāti. 

Sabbaphaladāyakattherassāpadānaṃ navamaṃ. 

10. Padumadhārikattheraapadānaṃ 

78 . 

‘‘Himavantassāvidūre , romaso nāma pabbato; 

Buddhopi sambhavo nāma, abbhokāse vasī tadā. 

79 . 

‘‘Bhavanā nikkhamitvāna, padumaṃ dhārayiṃ ahaṃ; 

Ekāhaṃ dhārayitvāna, bhavanaṃ punarāgamiṃ. 

80 . 

‘‘Ekatiṃse ito kappe, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

81 . 

‘‘Kilesā jhāpitā mayhaṃ…pe… viharāmi anāsavo. 

82 . 

‘‘Svāgataṃ vata me āsi…pe… kataṃ buddhassa sāsanaṃ. 

83 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā padumadhāriko thero imā gāthāyo 

Abhāsitthāti. 

Padumadhārikattherassāpadānaṃ dasamaṃ. 

Phaladāyakavaggo dvepaññāsamo. 

Tassuddānaṃ – 

Kurañciyaṃ kapitthañca, kosambamatha ketakaṃ; 

Nāgapupphajjunañceva, kuṭajī ghosasaññako. 

Thero ca sabbaphalado, tathā padumadhāriko; 

Asīti cettha gāthāyo, tisso gāthā taduttari. 

53. Tiṇadāyakavaggo 

1. Tiṇamuṭṭhidāyakattheraapadānaṃ 

1 . 

‘‘Himavantassāvidūre , lambako nāma pabbato; 

Tattheva tisso sambuddho, abbhokāsamhi caṅkami. 

2 . 

‘‘Migaluddo pure āsiṃ, araññe kānane ahaṃ; 

Disvāna taṃ devadevaṃ, tiṇamuṭṭhimadāsahaṃ. 

3 . 

‘‘Nisīdanatthaṃ buddhassa, datvā cittaṃ pasādayiṃ; 

Sambuddhaṃ abhivādetvā, pakkāmiṃ uttarāmukho. 

4 . 

‘‘Aciraṃ gatamattassa , migarājā apothayi ; 

Sīhena pothito santo, tattha kālaṅkato ahaṃ. 

5 . 

‘‘Āsanne me kataṃ kammaṃ, buddhaseṭṭhe anāsave; 

Sumutto saravegova, devalokamagacchahaṃ. 

6 . 

‘‘Yūpo tattha subho āsi, puññakammābhinimmito; 

Sahassakaṇḍo satabheṇḍu, dhajālu haritāmayo. 

7 . 

‘‘Pabhā niddhāvate tassa, sataraṃsīva uggato; 

Ākiṇṇo devakaññāhi, āmodiṃ kāmakāmihaṃ. 

8 . 

‘‘Devalokā cavitvāna, sukkamūlena codito; 

Āgantvāna manussattaṃ, pattomhi āsavakkhayaṃ. 

9 . 

‘‘Catunnavutito kappe, nisīdanamadāsahaṃ; 

Duggatiṃ nābhijānāmi, tiṇamuṭṭhe idaṃ phalaṃ. 

10 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

11 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

12 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā tiṇamuṭṭhidāyako thero imā gāthāyo 

Abhāsitthāti. 

Tiṇamuṭṭhidāyakattherassāpadānaṃ paṭhamaṃ. 

2. Mañcadāyakattheraapadānaṃ 

13 . 

‘‘Vipassino bhagavato, lokajeṭṭhassa tādino; 

Ekamañcaṃ mayā dinnaṃ, pasannena sapāṇinā. 

14 . 

‘‘Hatthiyānaṃ assayānaṃ, dibbayānaṃ samajjhagaṃ; 

Tena mañcakadānena, pattomhi āsavakkhayaṃ. 

15 . 

‘‘Ekanavutito kappe, yaṃ mañcamadadiṃ tadā; 

Duggatiṃ nābhijānāmi, mañcadānassidaṃ phalaṃ. 

16 . 

‘‘Kilesā jhāpitā mayhaṃ…pe… viharāmi anāsavo. 

17 . 

‘‘Svāgataṃ vata me āsi…pe… kataṃ buddhassa sāsanaṃ. 

18 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mañcadāyako thero imā gāthāyo abhāsitthāti. 

Mañcadāyakattherassāpadānaṃ dutiyaṃ. 

3. Saraṇagamaniyattheraapadānaṃ 

19 . 

‘‘Āruhimha tadā nāvaṃ, bhikkhu cājīviko cahaṃ; 

Nāvāya bhijjamānāya, bhikkhu me saraṇaṃ adā. 

20 . 

‘‘Ekatiṃse ito kappe, yaṃ so me saraṇaṃ adā; 

Duggatiṃ nābhijānāmi, saraṇagamane phalaṃ. 

21 . 

‘‘Kilesā jhāpitā mayhaṃ…pe… viharāmi anāsavo. 

22 . 

‘‘Svāgataṃ vata me āsi…pe… kataṃ buddhassa sāsanaṃ. 

23 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā saraṇagamaniyo thero imā gāthāyo 

Abhāsitthāti. 

Saraṇagamaniyattherassāpadānaṃ tatiyaṃ. 

4. Abbhañjanadāyakattheraapadānaṃ 

24 . 

‘‘Nagare bandhumatiyā, rājuyyāne vasāmahaṃ; 

Cammavāsī tadā āsiṃ, kamaṇḍaludharo ahaṃ. 

25 . 

‘‘Addasaṃ vimalaṃ buddhaṃ, sayambhuṃ aparājitaṃ; 

Padhānaṃ pahitattaṃ taṃ, jhāyiṃ jhānarataṃ vasiṃ . 

26 . 

‘‘Sabbakāmasamiddhiñca, oghatiṇṇamanāsavaṃ; 

Disvā pasanno sumano, abbhañjanamadāsahaṃ. 

27 . 

‘‘Ekanavutito kappe, yaṃ dānamadadiṃ tadā; 

Duggatiṃ nābhijānāmi, abbhañjanassidaṃ phalaṃ. 

28 . 

‘‘Kilesā jhāpitā mayhaṃ…pe… viharāmi anāsavo. 

29 . 

‘‘Svāgataṃ vata me āsi…pe… kataṃ buddhassa sāsanaṃ. 

30 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā abbhañjanadāyako thero imā gāthāyo 

Abhāsitthāti. 

Abbhañjanadāyakattherassāpadānaṃ catutthaṃ. 

5. Supaṭadāyakattheraapadānaṃ 

31 . 

‘‘Divāvihārā nikkhanto, vipassī lokanāyako; 

Lahuṃ supaṭakaṃ datvā, kappaṃ saggamhi modahaṃ. 

32 . 

‘‘Ekanavutito kappe, supaṭakamadāsahaṃ; 

Duggatiṃ nābhijānāmi, supaṭassa idaṃ phalaṃ. 

33 . 

‘‘Kilesā jhāpitā mayhaṃ…pe… viharāmi anāsavo. 

34 . 

‘‘Svāgataṃ vata me āsi…pe… kataṃ buddhassa sāsanaṃ. 

35 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā supaṭadāyako thero imā gāthāyo 

Abhāsitthāti. 

Supaṭadāyakattherassāpadānaṃ pañcamaṃ. 

6. Daṇḍadāyakattheraapadānaṃ 

36 . 

‘‘Kānanaṃ vanamogayha, veḷuṃ chetvānahaṃ tadā; 

Ālambaṇaṃ karitvāna, saṅghassa adadiṃ bahuṃ . 

37 . 

‘‘Tena cittappasādena, subbate abhivādiya; 

Ālambadaṇḍaṃ datvāna, pakkāmiṃ uttarāmukho. 

38 . 

‘‘Catunnavutito kappe, yaṃ daṇḍamadadiṃ tadā; 

Duggatiṃ nābhijānāmi, daṇḍadānassidaṃ phalaṃ. 

39 . 

‘‘Kilesā jhāpitā mayhaṃ…pe… viharāmi anāsavo. 

40 . 

‘‘Svāgataṃ vata me āsi…pe… kataṃ buddhassa sāsanaṃ. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā daṇḍadāyako thero imā gāthāyo 

Abhāsitthāti. 

Daṇḍadāyakattherassāpadānaṃ chaṭṭhaṃ. 

Tevīsatimaṃ bhāṇavāraṃ. 

7. Girinelapūjakattheraapadānaṃ 

42 . 

‘‘Migaluddo pure āsiṃ, vipine vicaraṃ ahaṃ; 

Addasaṃ virajaṃ buddhaṃ, sabbadhammāna pāraguṃ. 

43 . 

‘‘Tasmiṃ mahākāruṇike, sabbasattahite rate; 

Pasannacitto sumano, nelapupphamapūjayiṃ. 

44 . 

‘‘Ekatiṃse ito kappe, yaṃ pupphamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

45 . 

‘‘Kilesā jhāpitā mayhaṃ…pe… viharāmi anāsavo. 

46 . 

‘‘Svāgataṃ vata me āsi…pe… kataṃ buddhassa sāsanaṃ. 

47 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā girinelapūjako thero imā gāthāyo 

Abhāsitthāti. 

Girinelapūjakattherassāpadānaṃ sattamaṃ. 

8. Bodhisammajjakattheraapadānaṃ 

48 . 

‘‘Ahaṃ pure bodhipattaṃ, ujjhitaṃ cetiyaṅgaṇe; 

Taṃ gahetvāna chaḍḍesiṃ, alabhiṃ vīsatīguṇe. 

49 . 

‘‘Tassa kammassa tejena, saṃsaranto bhavābhave; 

Duve bhave saṃsarāmi, devatte cāpi mānuse. 

50 . 

‘‘Devalokā cavitvāna, āgantvā mānusaṃ bhavaṃ; 

Duve kule pajāyāmi, khattiye cāpi brāhmaṇe. 

51 . 

‘‘Aṅgapaccaṅgasampanno, ārohapariṇāhavā; 

Abhirūpo suci homi, sampuṇṇaṅgo anūnako. 

52 . 

‘‘Devaloke manusse vā, jāto vā yattha katthaci; 

Bhave suvaṇṇavaṇṇo ca, uttattakanakūpamo. 

53 . 

‘‘Mudukā maddavā sniddhā , sukhumā sukumārikā; 

Chavi me sabbadā hoti, bodhipatte suchaḍḍite . 

54 . 

‘‘Yato kutoci gatīsu, sarīre samudāgate; 

Na limpati rajojallaṃ, vipāko pattachaḍḍite. 

55 . 

‘‘Uṇhe vātātape tassa, aggitāpena vā pana; 

Gatte sedā na muccanti, vipāko pattachaḍḍite. 

56 . 

‘‘Kuṭṭhaṃ gaṇḍo kilāso ca, tilakā piḷakā tathā; 

Na honti kāye daddu ca, vipāko pattachaḍḍite. 

57 . 

‘‘Aparampi guṇaṃ tassa, nibbattati bhavābhave; 

Rogā na honti kāyasmiṃ, vipāko pattachaḍḍite. 

58 . 

‘‘Aparampi guṇaṃ tassa, nibbattati bhavābhave; 

Na hoti cittajā pīḷā, vipāko pattachaḍḍite. 

59 . 

‘‘Aparampi guṇaṃ tassa, nibbattati bhavābhave; 

Amittā na bhavantassa, vipāko pattachaḍḍite. 

60 . 

‘‘Aparampi guṇaṃ tassa, nibbattati bhavābhave; 

Anūnabhogo bhavati, vipāko pattachaḍḍite. 

61 . 

‘‘Aparampi guṇaṃ tassa, nibbattati bhavābhave; 

Aggirājūhi corehi, na hoti udake bhayaṃ. 

62 . 

‘‘Aparampi guṇaṃ tassa, nibbattati bhavābhave; 

Dāsidāsā anucarā, honti cittānuvattakā. 

63 . 

‘‘Yamhi āyuppamāṇamhi, jāyate mānuse bhave; 

Tato na hāyate āyu, tiṭṭhate yāvatāyukaṃ. 

64 . 

‘‘Abbhantarā ca bāhirā , negamā ca saraṭṭhakā; 

Nuyuttā honti sabbepi, vuddhikāmā sukhicchakā. 

65 . 

‘‘Bhogavā yasavā homi, sirimā ñātipakkhavā; 

Apetabhayasantāso, bhavehaṃ sabbato bhave. 

66 . 

‘‘Devā manussā asurā, gandhabbā yakkharakkhasā; 

Sabbe te parirakkhanti, bhave saṃsarato sadā. 

67 . 

‘‘Devaloke manusse ca, anubhotvā ubho yase; 

Avasāne ca nibbānaṃ, sivaṃ patto anuttaraṃ. 

68 . 

‘‘Sambuddhamuddisitvāna, bodhiṃ vā tassa satthuno; 

Yo puññaṃ pasave poso, tassa kiṃ nāma dullabhaṃ. 

69 . 

‘‘Magge phale āgame ca, jhānābhiññāguṇesu ca; 

Aññesaṃ adhiko hutvā, nibbāyāmi anāsavo. 

70 . 

‘‘Purehaṃ bodhiyā pattaṃ, chaḍḍetvā haṭṭhamānaso; 

Imehi vīsataṅgehi, samaṅgī homi sabbadā. 

71 . 

‘‘Kilesā jhāpitā mayhaṃ…pe… viharāmi anāsavo. 

72 . 

‘‘Svāgataṃ vata me āsi…pe… kataṃ buddhassa sāsanaṃ. 

73 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bodhisammajjako thero imā gāthāyo 

Abhāsitthāti. 

Bodhisammajjakattherassāpadānaṃ aṭṭhamaṃ. 

9. Āmaṇḍaphaladāyakattheraapadānaṃ 

74 . 

‘‘Padumuttaro nāma jino, sabbadhammāna pāragū; 

Vuṭṭhahitvā samādhimhā, caṅkamī lokanāyako. 

75 . 

‘‘Khāribhāraṃ gahetvāna, āharanto phalaṃ tadā; 

Addasaṃ virajaṃ buddhaṃ, caṅkamantaṃ mahāmuniṃ. 

76 . 

‘‘Pasannacitto sumano, sire katvāna añjaliṃ; 

Sambuddhaṃ abhivādetvā, āmaṇḍamadadiṃ phalaṃ. 

77 . 

‘‘Satasahassito kappe, yaṃ phalaṃ adadiṃ tadā; 

Duggatiṃ nābhijānāmi, āmaṇḍassa idaṃ phalaṃ. 

78 . 

‘‘Kilesā jhāpitā mayhaṃ…pe… viharāmi anāsavo. 

79 . 

‘‘Svāgataṃ vata me āsi…pe… kataṃ buddhassa sāsanaṃ. 

80 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā āmaṇḍaphaladāyako thero imā 

Gāthāyo abhāsitthāti. 

Āmaṇḍaphaladāyakattherassāpadānaṃ navamaṃ. 

10. Sugandhattheraapadānaṃ 

81 . 

‘‘Imamhi bhaddake kappe, brahmabandhu mahāyaso; 

Kassapo nāma gottena , uppajji vadataṃ varo. 

82 . 

‘‘Anubyañjanasampanno, bāttiṃsavaralakkhaṇo; 

Byāmappabhāparivuto, raṃsijālasamotthaṭo . 

83 . 

‘‘Assāsetā yathā cando, sūriyova pabhaṅkaro; 

Nibbāpetā yathā megho, sāgarova guṇākaro. 

84 . 

‘‘Dharaṇīriva sīlena, himavāva samādhinā; 

Ākāso viya paññāya, asaṅgo anilo yathā. 

85 . 

‘‘Sa kadāci mahāvīro, parisāsu visārado; 

Saccāni sampakāseti, uddharanto mahājanaṃ. 

86 . 

‘‘Tadā hi bārāṇasiyaṃ, seṭṭhiputto mahāyaso; 

Āsahaṃ dhanadhaññassa , pahūtassa bahū tadā. 

87 . 

‘‘Jaṅghāvihāraṃ vicaraṃ, migadāyamupeccahaṃ ; 

Addasaṃ virajaṃ buddhaṃ, desentaṃ amataṃ padaṃ. 

88 . 

‘‘Visaṭṭhakantavacanaṃ , karavīkasamassaraṃ; 

Haṃsarutehi nigghosaṃ, viññāpentaṃ mahājanaṃ. 

89 . 

‘‘Disvā devātidevaṃ taṃ, sutvāva madhuraṃ giraṃ; 

Pahāyanappake bhoge, pabbajiṃ anagāriyaṃ. 

90 . 

‘‘Evaṃ pabbajito cāhaṃ, na cirena bahussuto; 

Ahosiṃ dhammakathiko, vicittapaṭibhāṇavā. 

91 . 

‘‘Mahāparisamajjhehaṃ, haṭṭhacitto punappunaṃ; 

Vaṇṇayiṃ hemavaṇṇassa, vaṇṇaṃ vaṇṇavisārado. 

92 . 

‘‘Esa khīṇāsavo buddho, anīgho chinnasaṃsayo; 

Sabbakammakkhayaṃ patto, vimuttopadhisaṅkhaye. 

93 . 

‘‘Esa so bhagavā buddho, esa sīho anuttaro; 

Sadevakassa lokassa, brahmacakkappavattako. 

94 . 

‘‘Danto dametā santo ca, sametā nibbuto isi; 

Nibbāpetā ca assattho, assāsetā mahājanaṃ. 

95 . 

‘‘Vīro sūro ca vikkanto , pañño kāruṇiko vasī; 

Vijitāvī ca sa jino, appagabbo anālayo. 

96 . 

‘‘Aneñjo acalo dhīmā, amoho asamo muni; 

Dhorayho usabho nāgo, sīho sakko garūsupi. 

97 . 

‘‘Virāgo vimalo brahmā, vādī sūro raṇañjaho; 

Akhilo ca visallo ca, asamo saṃyato suci. 

98 . 

‘‘Brāhmaṇo samaṇo nātho, bhisakko sallakattako; 

Yodho buddho sutāsuto , acalo mudito sito . 

99 . 

‘‘Dhātā dhatā ca santi ca, kattā netā pakāsitā; 

Sampahaṃsitā bhettā ca, chettā sotā pasaṃsitā. 

100 . 

‘‘Akhilo ca visallo ca, anīgho akathaṃkathī; 

Anejo virajo kattā, gandhā vattā pasaṃsitā. 

101 . 

‘‘Tāretā atthakāretā, kāretā sampadāritā; 

Pāpetā sahitā kantā, hantā ātāpī tāpaso . 

102 . 

‘‘Samacitto samasamo, asahāyo dayālayo ; 

Accherasatto akuho, katāvī isisattamo. 

103 . 

‘‘Nittiṇṇakaṅkho nimmāno, appameyyo anūpamo; 

Sabbavākyapathātīto, sacca neyyantagū jino. 

104 . 

‘‘Sattasāravare tasmiṃ, pasādo amatāvaho; 

Tasmā buddhe ca dhamme ca, saṅghe saddhā mahatthikā . 

105 . 

‘‘Guṇehi evamādīhi, tilokasaraṇuttamaṃ; 

Vaṇṇento parisāmajjhe, akaṃ dhammakathaṃ ahaṃ. 

106 . 

‘‘Tato cutāhaṃ tusite, anubhotvā mahāsukhaṃ; 

Tato cuto manussesu, jāto homi sugandhiko. 

107 . 

‘‘Nissāso mukhagandho ca, dehagandho tatheva me; 

Sedagandho ca satataṃ, sabbagandhova hoti me . 

108 . 

‘‘Mukhagandho sadā mayhaṃ, padumuppalacampako; 

Parisanto sadā vāti, sarīro ca tatheva me. 

109 . 

‘‘Guṇatthavassa sabbantaṃ, phalaṃ tu paramabbhutaṃ; 

Ekaggamanasā sabbe, vaṇṇayissaṃ suṇātha me. 

110 . 

‘‘Guṇaṃ buddhassa vatvāna, hitāya ca na sadisaṃ ; 

Sukhito homi sabbattha, saṅgho vīrasamāyuto . 

111 . 

‘‘Yasassī sukhito kanto, jutimā piyadassano; 

Vattā aparibhūto ca, niddoso paññavā tathā. 

112 . 

‘‘Khīṇe āyusi nibbānaṃ, sulabhaṃ buddhabhattino; 

Tesaṃ hetuṃ pavakkhāmi, taṃ suṇātha yathātathaṃ. 

113 . 

‘‘Santaṃ yasaṃ bhagavato, vidhinā abhivādayaṃ; 

Tattha tatthūpapannopi , yasassī tena homahaṃ. 

114 . 

‘‘Dukkhassantakaraṃ buddhaṃ, dhammaṃ santamasaṅkhataṃ; 

Vaṇṇayaṃ sukhado āsiṃ, sattānaṃ sukhito tato. 

115 . 

‘‘Guṇaṃ vadanto buddhassa, buddhapītisamāyuto; 

Sakantiṃ parakantiñca, janayiṃ tena kantimā. 

116 . 

‘‘Jino te titthikākiṇṇe , abhibhuyya kutitthiye; 

Guṇaṃ vadanto jotesiṃ , nāyakaṃ jutimā tato. 

117 . 

‘‘Piyakārī janassāpi, sambuddhassa guṇaṃ vadaṃ; 

Saradova sasaṅkohaṃ, tenāsiṃ piyadassano. 

118 . 

‘‘Yathāsattivasenāhaṃ , sabbavācāhi santhaviṃ; 

Sugataṃ tena vāgiso, vicittapaṭibhānavā. 

119 . 

‘‘Ye bālā vimatiṃ pattā, paribhonti mahāmuniṃ; 

Niggahiṃ te saddhammena, paribhūto na tenahaṃ . 

120 . 

‘‘Buddhavaṇṇena sattānaṃ, kilese apanesahaṃ; 

Nikkilesamano homi, tassa kammassa vāhasā. 

121 . 

‘‘Sotūnaṃ vuddhimajaniṃ , buddhānussatidesako; 

Tenāhamāsiṃ sappañño, nipuṇatthavipassako. 

122 . 

‘‘Sabbāsavaparikkhīṇo, tiṇṇasaṃsārasāgaro; 

Sikhīva anupādāno, pāpuṇissāmi nibbutiṃ. 

123 . 

‘‘Imasmiṃyeva kappasmiṃ, yamahaṃ santhaviṃ jinaṃ; 

Duggatiṃ nābhijānāmi, buddhavaṇṇassidaṃ phalaṃ. 

124 . 

‘‘Kilesā jhāpitā mayhaṃ…pe… viharāmi anāsavo. 

125 . 

‘‘Svāgataṃ vata me āsi…pe… kataṃ buddhassa sāsanaṃ. 

126 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sugandho thero imā gāthāyo 

Abhāsitthāti. 

Sugandhattherassāpadānaṃ dasamaṃ. 

Tiṇadāyakavaggo tepaññāsamo. 

Tassuddānaṃ – 

Tiṇado mañcado ceva, saraṇabbhañjanappado; 

Supaṭo daṇḍadāyī ca, nelapūjī tatheva ca. 

Bodhisammajjako maṇḍo, sugandho dasamoti ca; 

Gāthāsataṃ satevīsaṃ, gaṇitañcettha sabbaso. 

54. Kaccāyanavaggo 

1. Mahākaccāyanattheraapadānaṃ 

1 . 

‘‘Padumuttaro nāma jino, anejo ajitaṃ jayo; 

Satasahasse kappānaṃ, ito uppajji nāyako. 

2 . 

‘‘Vīro kamalapattakkho, sasaṅkavimalānano; 

Kanakācalasaṅkāso , ravidittisamappabho. 

3 . 

‘‘Sattanettamanohārī, varalakkhaṇabhūsito; 

Sabbavākyapathātīto, manujāmarasakkato. 

4 . 

‘‘Sambuddho bodhayaṃ satte, vāgīso madhurassaro; 

Karuṇānibandhasantāno, parisāsu visārado. 

5 . 

‘‘Deseti madhuraṃ dhammaṃ, catusaccūpasaṃhitaṃ; 

Nimugge mohapaṅkamhi, samuddharati pāṇine. 

6 . 

‘‘Tadā ekacaro hutvā, tāpaso himavālayo; 

Nabhasā mānusaṃ lokaṃ, gacchanto jinamaddasaṃ. 

7 . 

‘‘Upecca santikaṃ tassa, assosiṃ dhammadesanaṃ; 

Vaṇṇayantassa vīrassa, sāvakassa mahāguṇaṃ. 

8 . 

‘‘Saṅkhittena mayā vuttaṃ, vitthārena pakāsayaṃ; 

Parisaṃ mañca toseti, yathā kaccāyano ayaṃ. 

9 . 

‘‘‘Nāhaṃ evamidhekaccaṃ , aññaṃ passāmi sāvakaṃ; 

Tasmātadagge esaggo, evaṃ dhāretha bhikkhavo’. 

10 . 

‘‘Tadāhaṃ vimhito hutvā, sutvā vākyaṃ manoramaṃ; 

Himavantaṃ gamitvāna, āhitvā pupphasañcayaṃ. 

11 . 

‘‘Pūjetvā lokasaraṇaṃ, taṃ ṭhānamabhipatthayiṃ; 

Tadā mamāsayaṃ ñatvā, byākāsi sa raṇañjaho. 

12 . 

‘‘‘Passathetaṃ isivaraṃ, niddhantakanakattacaṃ; 

Uddhaggalomaṃ pīṇaṃsaṃ, acalaṃ pañjaliṃ ṭhitaṃ. 

13 . 

‘‘‘Hāsaṃ supuṇṇanayanaṃ, buddhavaṇṇagatāsayaṃ; 

Dhammajaṃ uggahadayaṃ , amatāsittasannibhaṃ’. 

14 . 

‘‘Kaccānassa guṇaṃ sutvā, taṃ ṭhānaṃ patthayaṃ ṭhito; 

Anāgatamhi addhāne, gotamassa mahāmune. 

15 . 

‘‘Tassa dhammesu dāyādo, oraso dhammanimmito; 

Kaccāno nāma nāmena, hessati satthu sāvako. 

16 . 

‘‘Bahussuto mahāñāṇī, adhippāyavidū mune; 

Pāpuṇissati taṃ ṭhānaṃ, yathāyaṃ byākato mayā. 

17 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

18 . 

‘‘Duve bhave saṃsarāmi, devatte atha mānuse; 

Aññaṃ gatiṃ na gacchāmi, buddhapūjāyidaṃ phalaṃ. 

19 . 

‘‘Duve kule pajāyāmi, khattiye atha brāhmaṇe; 

Nīce kule na jāyāmi, buddhapūjāyidaṃ phalaṃ. 

20 . 

‘‘Pacchime ca bhave dāni, jāto ujjeniyaṃ pure ; 

Pajjotassa ca caṇḍassa, purohitadijādhino . 

21 . 

‘‘Putto tiriṭivacchassa , nipuṇo vedapāragū; 

Mātā ca candimā nāma, kaccānohaṃ varattaco. 

22 . 

‘‘Vīmaṃsanatthaṃ buddhassa, bhūmipālena pesito; 

Disvā mokkhapuradvāraṃ, nāyakaṃ guṇasañcayaṃ. 

23 . 

‘‘Sutvā ca vimalaṃ vākyaṃ, gatipaṅkavisosanaṃ; 

Pāpuṇiṃ amataṃ santaṃ, sesehi saha sattahi. 

24 . 

‘‘Adhippāyavidū jāto, sugatassa mahāmate; 

Ṭhapito etadagge ca, susamiddhamanoratho. 

25 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

26 . 

‘‘Svāgataṃ vata me āsi, mama buddhassa santike; 

‘‘Svāgataṃ vata me āsi, mama buddhassa santike; Tisso vijjā anuppattā, kataṃ buddhassa sāsanaṃ. 

27 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā mahākaccāyano thero imā gāthāyo 

Abhāsitthāti. 

Mahākaccāyanattherassāpadānaṃ paṭhamaṃ. 

2. Vakkalittheraapadānaṃ 

28 . 

‘‘Ito satasahassamhi, kappe uppajji nāyako; 

Anomanāmo amito, nāmena padumuttaro. 

29 . 

‘‘Padumākāravadano, padumāmalasucchavī; 

Lokenānupalittova toyena padumaṃ yathā. 

30 . 

‘‘Vīro padumapattakkho, kanto ca padumaṃ yathā; 

Padumuttaragandhova, tasmā so padumuttaro. 

31 . 

‘‘Lokajeṭṭho ca nimmāno, andhānaṃ nayanūpamo; 

Santaveso guṇanidhi, karuṇāmatisāgaro. 

32 . 

‘‘Sa kadāci mahāvīro, brahmāsurasuraccito; 

Sadevamanujākiṇṇe, janamajjhe jinuttamo . 

33 . 

‘‘Vadanena sugandhena, madhurena rutena ca; 

Rañjayaṃ parisaṃ sabbaṃ, santhavī sāvakaṃ sakaṃ. 

34 . 

‘‘Saddhādhimutto sumati, mama dassanalālaso ; 

Natthi etādiso añño, yathāyaṃ bhikkhu vakkali. 

35 . 

‘‘Tadāhaṃ haṃsavatiyaṃ, nagare brāhmaṇatrajo; 

Hutvā sutvā ca taṃ vākyaṃ, taṃ ṭhānamabhirocayiṃ. 

36 . 

‘‘Sasāvakaṃ taṃ vimalaṃ, nimantetvā tathāgataṃ; 

Sattāhaṃ bhojayitvāna, dussehacchādayiṃ tadā. 

37 . 

‘‘Nipacca sirasā tassa, anantaguṇasāgare; 

Nimuggo pītisampuṇṇo, idaṃ vacanamabraviṃ. 

38 . 

‘‘‘Yo so tayā santhavito, ito sattamake muni ; 

Bhikkhu saddhāvataṃ aggo, tādiso homahaṃ mune’. 

39 . 

‘‘Evaṃ vutte mahāvīro, anāvaraṇadassano; 

Imaṃ vākyaṃ udīresi, parisāya mahāmuni. 

40 . 

‘‘‘Passathetaṃ māṇavakaṃ, pītamaṭṭhanivāsanaṃ; 

Hemayaññopacitaṅgaṃ , jananettamanoharaṃ. 

41 . 

‘‘‘Eso anāgataddhāne, gotamassa mahesino; 

Aggo saddhādhimuttānaṃ, sāvakoyaṃ bhavissati. 

42 . 

‘‘‘Devabhūto manusso vā, sabbasantāpavajjito; 

Sabbabhogaparibyūḷho, sukhito saṃsarissati. 

43 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

44 . 

‘‘‘Tassa dhammesu dāyādo, oraso dhammanimmito; 

Vakkali nāma nāmena, hessati satthu sāvako’. 

45 . 

‘‘Tena kammavisesena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

46 . 

‘‘Sabbattha sukhito hutvā, saṃsaranto bhavābhave; 

Sāvatthiyaṃ pure jāto, kule aññatare ahaṃ. 

47 . 

‘‘Nonītasukhumālaṃ maṃ, jātapallavakomalaṃ; 

Mandaṃ uttānasayanaṃ, pisācabhayatajjitā. 

48 . 

‘‘Pādamūle mahesissa, sāyesuṃ dīnamānasā; 

Imaṃ dadāma te nātha, saraṇaṃ hohi nāyaka. 

49 . 

‘‘Tadā paṭiggahi so maṃ, bhītānaṃ saraṇo muni; 

Jālinā cakkaṅkitena , mudukomalapāṇinā. 

50 . 

‘‘Tadā pabhuti tenāhaṃ, arakkheyyena rakkhito; 

Sabbaveravinimutto , sukhena parivuddhito. 

51 . 

‘‘Sugatena vinā bhūto, ukkaṇṭhāmi muhuttakaṃ; 

Jātiyā sattavassohaṃ, pabbajiṃ anagāriyaṃ. 

52 . 

‘‘Sabbapāramisambhūtaṃ, nīlakkhinayanaṃ varaṃ; 

Rūpaṃ sabbasubhākiṇṇaṃ, atitto viharāmahaṃ . 

53 . 

‘‘Buddharūparatiṃ ñatvā, tadā ovadi maṃ jino; 

‘Alaṃ vakkali kiṃ rūpe, ramase bālanandite. 

54 . 

‘‘‘Yo hi passati saddhammaṃ, so maṃ passati paṇḍito; 

Apassamāno saddhammaṃ, maṃ passampi na passati. 

55 . 

‘‘‘Anantādīnavo kāyo, visarukkhasamūpamo; 

Āvāso sabbarogānaṃ, puñjo dukkhassa kevalo. 

56 . 

‘‘‘Nibbindiya tato rūpe, khandhānaṃ udayabbayaṃ; 

Passa upakkilesānaṃ, sukhenantaṃ gamissati’. 

57 . 

‘‘Evaṃ tenānusiṭṭhohaṃ, nāyakena hitesinā; 

Gijjhakūṭaṃ samāruyha, jhāyāmi girikandare. 

58 . 

‘‘Ṭhito pabbatapādamhi, assāsayi mahāmuni; 

Vakkalīti jino vācaṃ, taṃ sutvā mudito ahaṃ. 

59 . 

‘‘Pakkhandiṃ selapabbhāre, anekasataporise; 

Tadā buddhānubhāvena, sukheneva mahiṃ gato. 

60 . 

‘‘Punopi dhammaṃ deseti, khandhānaṃ udayabbayaṃ; 

Tamahaṃ dhammamaññāya, arahattamapāpuṇiṃ. 

61 . 

‘‘Sumahāparisamajjhe , tadā maṃ caraṇantago; 

Aggaṃ saddhādhimuttānaṃ, paññapesi mahāmati. 

62 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, buddhapūjāyidaṃ phalaṃ. 

63 . 

‘‘Kilesā jhāpitā mayhaṃ…pe… viharāmi anāsavo. 

64 . 

‘‘Svāgataṃ vata me āsi…pe… kataṃ buddhassa sāsanaṃ. 

65 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vakkalitthero imā gāthāyo 

Abhāsitthāti. 

Vakkalittherassāpadānaṃ dutiyaṃ. 

3. Mahākappinattheraapadānaṃ 

66 . 

‘‘Padumuttaro nāma jino, sabbadhammāna pāragū; 

Udito ajaṭākāse , ravīva saradambare. 

67 . 

‘‘Vacanābhāya bodheti, veneyyapadumāni so; 

Kilesapaṅkaṃ soseti, matiraṃsīhi nāyako. 

68 . 

‘‘Titthiyānaṃ yase hanti, khajjotābhā yathā ravi; 

Saccatthābhaṃ pakāseti, ratanaṃva divākaro. 

69 . 

‘‘Guṇānaṃ āyatibhūto, ratanānaṃva sāgaro; 

Pajjunnoriva bhūtāni, dhammameghena vassati. 

70 . 

‘‘Akkhadasso tadā āsiṃ, nagare haṃsasavhaye; 

Upecca dhammamassosiṃ, jalajuttamanāmino. 

71 . 

‘‘Ovādakassa bhikkhūnaṃ, sāvakassa katāvino; 

Guṇaṃ pakāsayantassa, tappayantassa me manaṃ. 

72 . 

‘‘Sutvā patīto sumano, nimantetvā tathāgataṃ; 

Sasissaṃ bhojayitvāna, taṃ ṭhānamabhipatthayiṃ. 

73 . 

‘‘Tadā haṃsasamabhāgo, haṃsadundubhinissano ; 

Passathetaṃ mahāmattaṃ, vinicchayavisāradaṃ. 

74 . 

‘‘Patitaṃ pādamūle me, samuggatatanūruhaṃ; 

Jīmūtavaṇṇaṃ pīṇaṃsaṃ, pasannanayanānanaṃ. 

75 . 

‘‘Parivārena mahatā, rājayuttaṃ mahāyasaṃ; 

Eso katāvino ṭhānaṃ, pattheti muditāsayo. 

76 . 

‘‘‘Iminā paṇipātena, cāgena paṇidhīhi ca ; 

Kappasatasahassāni, nupapajjati duggatiṃ. 

77 . 

‘‘‘Devesu devasobhaggaṃ, manussesu mahantataṃ; 

Anubhotvāna sesena , nibbānaṃ pāpuṇissati. 

78 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

79 . 

‘‘‘Tassa dhammesu dāyādo, oraso dhammanimmito; 

Kappino nāma nāmena, hessati satthu sāvako’. 

80 . 

‘‘Tatohaṃ sukataṃ kāraṃ, katvāna jinasāsane; 

Jahitvā mānusaṃ dehaṃ, tusitaṃ agamāsahaṃ. 

81 . 

‘‘Devamānusarajjāni, sataso anusāsiya; 

Bārāṇasiyamāsanne, jāto keniyajātiyaṃ. 

82 . 

‘‘Sahassaparivārena , sapajāpatiko ahaṃ; 

Pañca paccekabuddhānaṃ, satāni samupaṭṭhahiṃ. 

83 . 

‘‘Temāsaṃ bhojayitvāna, pacchādamha ticīvaraṃ; 

Tato cutā mayaṃ sabbe, ahumha tidasūpagā. 

84 . 

‘‘Puno sabbe manussattaṃ, agamimha tato cutā; 

Kukkuṭamhi pure jātā, himavantassa passato. 

85 . 

‘‘Kappino nāmahaṃ āsiṃ, rājaputto mahāyaso; 

Sesāmaccakule jātā, mameva parivārayuṃ. 

86 . 

‘‘Mahārajjasukhaṃ patto, sabbakāmasamiddhimā; 

Vāṇijehi samakkhātaṃ, buddhuppādamahaṃ suṇiṃ. 

87 . 

‘‘‘Buddho loke samuppanno, asamo ekapuggalo; 

So pakāseti saddhammaṃ, amataṃ sukhamuttamaṃ. 

88 . 

‘‘‘Suyuttā tassa sissā ca, sumuttā ca anāsavā’; 

‘‘Sutvā nesaṃ suvacanaṃ, sakkaritvāna vāṇije. 

89 . 

‘‘Pahāya rajjaṃ sāmacco, nikkhamiṃ buddhamāmako; 

Nadiṃ disvā mahācandaṃ, pūritaṃ samatittikaṃ. 

90 . 

‘‘Appatiṭṭhaṃ anālambaṃ, duttaraṃ sīghavāhiniṃ; 

Guṇaṃ saritvā buddhassa, sotthinā samatikkamiṃ. 

91 . 

‘‘‘Bhavasotaṃ sace buddho, tiṇṇo lokantagū vidū ; 

Etena saccavajjena, gamanaṃ me samijjhatu. 

92 . 

‘‘‘Yadi santigamo maggo, mokkho caccantikaṃ sukhaṃ; 

Etena saccavajjena, gamanaṃ me samijjhatu. 

93 . 

‘‘‘Saṅgho ce tiṇṇakantāro, puññakkhetto anuttaro; 

Etena saccavajjena, gamanaṃ me samijjhatu’. 

94 . 

‘‘Saha kate saccavare, maggā apagataṃ jalaṃ; 

Tato sukhena uttiṇṇo, nadītīre manorame. 

95 . 

‘‘Nisinnaṃ addasaṃ buddhaṃ, udentaṃva pabhaṅkaraṃ; 

Jalantaṃ hemaselaṃva, dīparukkhaṃva jotitaṃ. 

96 . 

‘‘Sasiṃva tārāsahitaṃ, sāvakehi purakkhataṃ; 

Vāsavaṃ viya vassantaṃ, desanājaladantaraṃ . 

97 . 

‘‘Vanditvāna sahāmacco, ekamantamupāvisiṃ; 

Tato no āsayaṃ ñatvā, buddho dhammamadesayi. 

98 . 

‘‘Sutvāna dhammaṃ vimalaṃ, avocumha mayaṃ jinaṃ; 

‘Pabbājehi mahāvīra, nibbindāmha mayaṃ bhave’. 

99 . 

‘‘‘Svakkhāto bhikkhave dhammo, dukkhantakaraṇāya vo; 

Caratha brahmacariyaṃ’, iccāha munisattamo. 

100 . 

‘‘Saha vācāya sabbepi, bhikkhuvesadharā mayaṃ; 

Ahumha upasampannā, sotāpannā ca sāsane. 

101 . 

‘‘Tato jetavanaṃ gantvā, anusāsi vināyako; 

Anusiṭṭho jinenāhaṃ, arahattamapāpuṇiṃ. 

102 . 

‘‘Tato bhikkhusahassāni , anusāsimahaṃ tadā; 

Mamānusāsanakarā, tepi āsuṃ anāsavā. 

103 . 

‘‘Jino tasmiṃ guṇe tuṭṭho, etadagge ṭhapesi maṃ; 

Bhikkhuovādakānaggo, kappinoti mahājane. 

104 . 

‘‘Satasahasse kataṃ kammaṃ, phalaṃ dassesi me idha; 

Pamutto saravegova, kilese jhāpayiṃ mama. 

105 . 

‘‘Kilesā jhāpitā mayhaṃ…pe… viharāmi anāsavo. 

106 . 

‘‘Svāgataṃ vata me āsi…pe… kataṃ buddhassa sāsanaṃ. 

107 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mahākappino thero imā gāthāyo 

Abhāsitthāti. 

Mahākappinattherassāpadānaṃ tatiyaṃ. 

4. Dabbamallaputtattheraapadānaṃ 

108 . 

‘‘Padumuttaro nāma jino, sabbalokavidū muni; 

Ito satasahassamhi, kappe uppajji cakkhumā. 

109 . 

‘‘Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

110 . 

‘‘Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi . 

111 . 

‘‘Evaṃ nirākulaṃ āsi, suññataṃ titthiyehi ca; 

Vicittaṃ arahantehi, vasībhūtehi tādibhi. 

112 . 

‘‘Ratanānaṭṭhapaññāsaṃ, uggato so mahāmuni; 

Kañcanagghiyasaṅkāso, bāttiṃsavaralakkhaṇo. 

113 . 

‘‘Vassasatasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

114 . 

‘‘Tadāhaṃ haṃsavatiyaṃ, seṭṭhiputto mahāyaso; 

Upetvā lokapajjotaṃ, assosiṃ dhammadesanaṃ. 

115 . 

‘‘Senāsanāni bhikkhūnaṃ, paññāpentaṃ sasāvakaṃ; 

Kittayantassa vacanaṃ, suṇitvā mudito ahaṃ. 

116 . 

‘‘Adhikāraṃ sasaṅghassa, katvā tassa mahesino; 

Nipacca sirasā pāde, taṃ ṭhānamabhipatthayiṃ. 

117 . 

‘‘Tadāha sa mahāvīro, mama kammaṃ pakittayaṃ; 

‘Yo sasaṅghamabhojesi, sattāhaṃ lokanāyakaṃ. 

118 . 

‘‘‘Soyaṃ kamalapattakkho, sīhaṃso kanakattaco; 

Mama pādamūle nipati , patthayaṃ ṭhānamuttamaṃ. 

119 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

120 . 

‘‘‘Sāvako tassa buddhassa, dabbo nāmena vissuto; 

Senāsanapaññāpako, aggo hessatiyaṃ tadā’. 

121 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

122 . 

‘‘Satānaṃ tīṇikkhattuñca, devarajjamakārayiṃ; 

Satānaṃ pañcakkhattuñca, cakkavattī ahosahaṃ. 

123 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sabbattha sukhito āsiṃ, tassa kammassa vāhasā. 

124 . 

‘‘Ekanavutito kappe, vipassī nāma nāyako; 

Uppajji cārudassano , sabbadhammavipassako. 

125 . 

‘‘Duṭṭhacitto upavadiṃ, sāvakaṃ tassa tādino; 

Sabbāsavaparikkhīṇaṃ, suddhoti ca vijāniya. 

126 . 

‘‘Tasseva naravīrassa, sāvakānaṃ mahesinaṃ; 

Salākañca gahetvāna , khīrodanamadāsahaṃ. 

127 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

128 . 

‘‘Sāsanaṃ jotayitvāna, abhibhuyya kutitthiye; 

Vineyye vinayitvāva, nibbuto so sasāvako. 

129 . 

‘‘Sasisse nibbute nāthe, atthamentamhi sāsane; 

Devā kandiṃsu saṃviggā, muttakesā rudammukhā. 

130 . 

‘‘Nibbāyissati dhammakkho, na passissāma subbate; 

Na suṇissāma saddhammaṃ, aho no appapuññatā. 

131 . 

‘‘Tadāyaṃ pathavī sabbā, acalā sā calācalā ; 

Sāgaro ca sasokova, vinadī karuṇaṃ giraṃ. 

132 . 

‘‘Catuddisā dundubhiyo, nādayiṃsu amānusā; 

Samantato asaniyo, phaliṃsu ca bhayāvahā. 

133 . 

‘‘Ukkā patiṃsu nabhasā, dhūmaketu ca dissati; 

Sadhūmā jālavaṭṭā ca , raviṃsu karuṇaṃ migā. 

134 . 

‘‘Uppāde dāruṇe disvā, sāsanatthaṅgasūcake; 

Saṃviggā bhikkhavo satta, cintayimha mayaṃ tadā. 

135 . 

‘‘Sāsanena vināmhākaṃ, jīvitena alaṃ mayaṃ; 

Pavisitvā mahāraññaṃ, yuñjāma jinasāsanaṃ. 

136 . 

‘‘Addasamha tadāraññe, ubbiddhaṃ selamuttamaṃ; 

Nisseṇiyā tamāruyha, nisseṇiṃ pātayimhase. 

137 . 

‘‘Tadā ovadi no thero, buddhuppādo sudullabho; 

Saddhātidullabhā laddhā, thokaṃ sesañca sāsanaṃ. 

138 . 

‘‘Nipatanti khaṇātītā, anante dukkhasāgare; 

Tasmā payogo kattabbo, yāva ṭhāti mune mataṃ . 

139 . 

‘‘Arahā āsi so thero, anāgāmī tadānugo; 

Susīlā itare yuttā, devalokaṃ agamhase. 

140 . 

‘‘Nibbuto tiṇṇasaṃsāro, suddhāvāse ca ekako; 

Ahañca pakkusāti ca, sabhiyo bāhiyo tathā. 

141 . 

‘‘Kumārakassapo ceva, tattha tatthūpagā mayaṃ; 

Saṃsārabandhanā muttā, gotamenānukampitā. 

142 . 

‘‘Mallesu kusinārāyaṃ, jāto gabbheva me sato; 

Mātā matā citāruḷhā, tato nippatito ahaṃ. 

143 . 

‘‘Patito dabbapuñjamhi, tato dabboti vissuto; 

Brahmacārībalenāhaṃ, vimutto sattavassiko. 

144 . 

‘‘Khīrodanabalenāhaṃ , pañcahaṅgehupāgato; 

Khīṇāsavopavādena, pāpehi bahucodito. 

145 . 

‘‘Ubho puññañca pāpañca, vītivattomhi dānihaṃ; 

Patvāna paramaṃ santiṃ, viharāmi anāsavo. 

146 . 

‘‘Senāsanaṃ paññāpayiṃ, hāsayitvāna subbate; 

Jino tasmiṃ guṇe tuṭṭho, etadagge ṭhapesi maṃ. 

147 . 

‘‘Kilesā jhāpitā mayhaṃ…pe… viharāmi anāsavo. 

148 . 

‘‘Svāgataṃ vata me āsi…pe… kataṃ buddhassa sāsanaṃ. 

149 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā dabbamallaputto thero imā gāthāyo 

Abhāsitthāti. 

Dabbamallaputtattherassāpadānaṃ catutthaṃ. 

5. Kumārakassapattheraapadānaṃ 

150 . 

‘‘Ito satasahassamhi, kappe uppajji nāyako; 

Sabbalokahito vīro, padumuttaranāmako. 

151 . 

‘‘Tadāhaṃ brāhmaṇo hutvā, vissuto vedapāragū; 

Divāvihāraṃ vicaraṃ, addasaṃ lokanāyakaṃ. 

152 . 

‘‘Catusaccaṃ pakāsentaṃ, bodhayantaṃ sadevakaṃ; 

Vicittakathikānaggaṃ, vaṇṇayantaṃ mahājane. 

153 . 

‘‘Tadā muditacittohaṃ, nimantetvā tathāgataṃ; 

Nānārattehi vatthehi, alaṅkaritvāna maṇḍapaṃ. 

154 . 

‘‘Nānāratanapajjotaṃ, sasaṅghaṃ bhojayiṃ tahiṃ; 

Bhojayitvāna sattāhaṃ, nānaggarasabhojanaṃ. 

155 . 

‘‘Nānācittehi pupphehi, pūjayitvā sasāvakaṃ ; 

Nipacca pādamūlamhi, taṃ ṭhānaṃ patthayiṃ ahaṃ. 

156 . 

‘‘Tadā munivaro āha, karuṇekarasāsayo ; 

‘Passathetaṃ dijavaraṃ, padumānanalocanaṃ. 

157 . 

‘‘‘Pītipāmojjabahulaṃ, samuggatatanūruhaṃ; 

Hāsamhitavisālakkhaṃ, mama sāsanalālasaṃ. 

158 . 

‘‘‘Patitaṃ pādamūle me, ekāvatthasumānasaṃ ; 

Esa pattheti taṃ ṭhānaṃ, vicittakathikattanaṃ . 

159 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

160 . 

‘‘‘Tassa dhammesu dāyādo, oraso dhammanimmito; 

Kumārakassapo nāma, hessati satthu sāvako. 

161 . 

‘‘‘Vicittapupphadussānaṃ , ratanānañca vāhasā; 

Vicittakathikānaṃ so, aggataṃ pāpuṇissati’. 

162 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

163 . 

‘‘Paribbhamaṃ bhavābhave , raṅgamajjhe yathā naṭo; 

Sākhamigatrajo hutvā, migiyā kucchimokkamiṃ. 

164 . 

‘‘Tadā mayi kucchigate, vajjhavāro upaṭṭhito; 

Sākhena cattā me mātā, nigrodhaṃ saraṇaṃ gatā. 

165 . 

‘‘Tena sā migarājena, maraṇā parimocitā; 

Pariccajitvā sapāṇaṃ , mamevaṃ ovadī tadā. 

166 . 

‘‘‘Nigrodhameva seveyya, na sākhamupasaṃvase; 

Nigrodhasmiṃ mataṃ seyyo, yañce sākhamhi jīvitaṃ’. 

167 . 

‘‘Tenānusiṭṭhā migayūthapena, ahañca mātā ca tathetare ca ; 

Āgamma rammaṃ tusitādhivāsaṃ, gatā pavāsaṃ sagharaṃ yatheva. 

168 . 

‘‘Puno kassapavīrassa, atthamentamhi sāsane; 

Āruyha selasikharaṃ, yuñjitvā jinasāsanaṃ. 

169 . 

‘‘Idānāhaṃ rājagahe, jāto seṭṭhikule ahuṃ; 

Āpannasattā me mātā, pabbaji anagāriyaṃ. 

170 . 

‘‘Sagabbhaṃ taṃ viditvāna, devadattamupānayuṃ; 

So avoca ‘vināsetha, pāpikaṃ bhikkhuniṃ imaṃ’. 

171 . 

‘‘Idānipi munindena, jinena anukampitā; 

Sukhinī ajanī mayhaṃ, mātā bhikkhunupassaye. 

172 . 

‘‘Taṃ viditvā mahīpālo, kosalo maṃ aposayi; 

Kumāraparihārena, nāmenāhañca kassapo. 

173 . 

‘‘Mahākassapamāgamma, ahaṃ kumārakassapo; 

Vammikasadisaṃ kāyaṃ, sutvā buddhena desitaṃ. 

174 . 

‘‘Tato cittaṃ vimucci me, anupādāya sabbaso; 

Pāyāsiṃ damayitvāhaṃ, etadaggamapāpuṇiṃ. 

175 . 

‘‘Kilesā jhāpitā mayhaṃ…pe… viharāmi anāsavo. 

176 . 

‘‘Svāgataṃ vata me āsi…pe… kataṃ buddhassa sāsanaṃ. 

177 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kumārakassapo thero imā gāthāyo 

Abhāsitthāti. 

Kumārakassapattherassāpadānaṃ pañcamaṃ. 

Catuvīsatimaṃ bhāṇavāraṃ. 

6. Bāhiyattheraapadānaṃ 

178 . 

‘‘Ito satasahassamhi, kappe uppajji nāyako; 

Mahappabho tilokaggo, nāmena padumuttaro. 

179 . 

‘‘Khippābhiññassa bhikkhussa, guṇaṃ kittayato mune; 

Sutvā udaggacittohaṃ, kāraṃ katvā mahesino. 

180 . 

‘‘Datvā sattāhikaṃ dānaṃ, sasissassa mune ahaṃ; 

Abhivādiya sambuddhaṃ, taṃ ṭhānaṃ patthayiṃ tadā. 

181 . 

‘‘Tato maṃ byākari buddho, ‘etaṃ passatha brāhmaṇaṃ; 

Patitaṃ pādamūle me, cariyaṃ paccavekkhaṇaṃ . 

182 . 

‘‘‘Hemayaññopacitaṅgaṃ , avadātatanuttacaṃ; 

Palambabimbatamboṭṭhaṃ, setatiṇhasamaṃ dijaṃ. 

183 . 

‘‘‘Guṇathāmabahutaraṃ, samuggatatanūruhaṃ; 

Guṇoghāyatanībhūtaṃ, pītisamphullitānanaṃ. 

184 . 

‘‘‘Eso patthayate ṭhānaṃ, khippābhiññassa bhikkhuno; 

Anāgate mahāvīro, gotamo nāma hessati. 

185 . 

‘‘‘Tassa dhammesu dāyādo, oraso dhammanimmito; 

Bāhiyo nāma nāmena, hessati satthu sāvako’. 

186 . 

‘‘Tadā hi tuṭṭho vuṭṭhāya, yāvajīvaṃ mahāmune; 

Kāraṃ katvā cuto saggaṃ, agaṃ sabhavanaṃ yathā. 

187 . 

‘‘Devabhūto manusso vā, sukhito tassa kammuno; 

Vāhasā saṃsaritvāna, sampattimanubhomahaṃ. 

188 . 

‘‘Puna kassapavīrassa, atthamentamhi sāsane; 

Āruyha selasikharaṃ, yuñjitvā jinasāsanaṃ. 

189 . 

‘‘Visuddhasīlo sappañño, jinasāsanakārako; 

Tato cutā pañca janā, devalokaṃ agamhase. 

190 . 

‘‘Tatohaṃ bāhiyo jāto, bhārukacche puruttame; 

Tato nāvāya pakkhando , sāgaraṃ appasiddhiyaṃ . 

191 . 

‘‘Tato nāvā abhijjittha, gantvāna katipāhakaṃ; 

Tadā bhīsanake ghore, patito makarākare. 

192 . 

‘‘Tadāhaṃ vāyamitvāna, santaritvā mahodadhiṃ; 

Suppādapaṭṭanavaraṃ , sampatto mandavedhito . 

193 . 

‘‘Dārucīraṃ nivāsetvā, gāmaṃ piṇḍāya pāvisiṃ; 

Tadāha so jano tuṭṭho, arahāyamidhāgato. 

194 . 

‘‘Imaṃ annena pānena, vatthena sayanena ca; 

Bhesajjena ca sakkatvā, hessāma sukhitā mayaṃ. 

195 . 

‘‘Paccayānaṃ tadā lābhī, tehi sakkatapūjito; 

Arahāhanti saṅkappaṃ, uppādesiṃ ayoniso. 

196 . 

‘‘Tato me cittamaññāya, codayī pubbadevatā; 

‘Na tvaṃ upāyamaggaññū, kuto tvaṃ arahā bhave’. 

197 . 

‘‘Codito tāya saṃviggo, tadāhaṃ paripucchi taṃ; 

‘Ke vā ete kuhiṃ loke, arahanto naruttamā. 

198 . 

‘‘‘Sāvatthiyaṃ kosalamandire jino, pahūtapañño varabhūrimedhaso; 

So sakyaputto arahā anāsavo, deseti dhammaṃ arahattapattiyā. 

199 . 

‘‘‘Tadassa sutvā vacanaṃ supīṇito , nidhiṃva laddhā kapaṇoti vimhito; 

Udaggacitto arahattamuttamaṃ, sudassanaṃ daṭṭhumanantagocaraṃ. 

200 . 

‘‘‘Tadā tato nikkhamitvāna satthuno , sadā jinaṃ passāmi vimalānanaṃ ; 

Upecca rammaṃ vijitavhayaṃ vanaṃ, dije apucchiṃ kuhiṃ lokanandano. 

201 . 

‘‘‘Tato avocuṃ naradevavandito, puraṃ paviṭṭho asanesanāya so; 

Sasova khippaṃ munidassanussuko, upecca vandāhi tamaggapuggalaṃ’. 

202 . 

‘‘Tatohaṃ tuvaṭaṃ gantvā, sāvatthiṃ puramuttamaṃ; 

Vicarantaṃ tamaddakkhiṃ, piṇḍatthaṃ apihāgidhaṃ. 

203 . 

‘‘Pattapāṇiṃ alolakkhaṃ, pācayantaṃ pītākaraṃ ; 

Sirīnilayasaṅkāsaṃ, ravidittiharānanaṃ. 

204 . 

‘‘Taṃ samecca nipaccāhaṃ, idaṃ vacanamabraviṃ; 

‘Kupathe vippanaṭṭhassa, saraṇaṃ hohi gotama. 

205 . 

‘‘‘Pāṇasantāraṇatthāya , piṇḍāya vicarāmahaṃ; 

Na te dhammakathākālo, iccāha munisattamo’. 

206 . 

‘‘Tadā punappunaṃ buddhaṃ, āyāciṃ dhammalālaso; 

Yo me dhammamadesesi, gambhīraṃ suññataṃ padaṃ. 

207 . 

‘‘Tassa dhammaṃ suṇitvāna, pāpuṇiṃ āsavakkhayaṃ; 

Parikkhīṇāyuko santo, aho satthānukampako. 

208 . 

‘‘Kilesā jhāpitā mayhaṃ…pe… viharāmi anāsavo. 

209 . 

‘‘Svāgataṃ vata me āsi…pe… kataṃ buddhassa sāsanaṃ. 

210 . 

‘‘Paṭisambhidā catasso…pe… kataṃ buddhassa sāsanaṃ. 

211 . 

‘‘Evaṃ thero viyākāsi, bāhiyo dārucīriyo; 

Saṅkārakūṭe patito, bhūtāviṭṭhāya gāviyā. 

212 . 

‘‘Attano pubbacariyaṃ, kittayitvā mahāmati; 

Parinibbāyi so thero , sāvatthiyaṃ puruttame. 

213 . 

‘‘Nagarā nikkhamanto taṃ, disvāna isisattamo; 

Dārucīradharaṃ dhīraṃ, bāhiyaṃ bāhitāgamaṃ. 

214 . 

‘‘Bhūmiyaṃ patitaṃ dantaṃ, indaketūva pātitaṃ; 

Gatāyuṃ sukkhakilesaṃ , jinasāsanakārakaṃ. 

215 . 

‘‘Tato āmantayī satthā, sāvake sāsane rate; 

‘Gaṇhatha netvā jhāpetha, tanuṃ sabrahmacārino. 

216 . 

‘‘‘Thūpaṃ karotha pūjetha, nibbuto so mahāmati; 

Khippābhiññānamesaggo, sāvako me vacokaro. 

217 . 

‘‘‘Sahassamapi ce gāthā, anatthapadasañhitā; 

Ekaṃ gāthāpadaṃ seyyo, yaṃ sutvā upasammati. 

218 . 

‘‘‘Yattha āpo ca pathavī, tejo vāyo na gādhati; 

Na tattha sukkā jotanti, ādicco na pakāsati. 

219 . 

‘‘‘Na tattha candimā bhāti, tamo tattha na vijjati; 

Yadā ca attanā vedi, munimonena brāhmaṇo. 

220 . 

‘‘‘Atha rūpā arūpā ca, sukhadukkhā vimuccati’; 

Iccevaṃ abhaṇī nātho, tilokasaraṇo muni’’. 

Itthaṃ sudaṃ āyasmā bāhiyo thero imā gāthāyo 

Abhāsitthāti. 

Bāhiyattherassāpadānaṃ chaṭṭhaṃ. 

7. Mahākoṭṭhikattheraapadānaṃ 

221 . 

‘‘Padumuttaro nāma jino, sabbalokavidū muni; 

Ito satasahassamhi, kappe uppajji cakkhumā. 

222 . 

‘‘Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

223 . 

‘‘Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi. 

224 . 

‘‘Evaṃ nirākulaṃ āsi, suññataṃ titthiyehi ca; 

Vicittaṃ arahantehi, vasībhūtehi tādibhi. 

225 . 

‘‘Ratanānaṭṭhapaññāsaṃ, uggato so mahāmuni; 

Kañcanagghiyasaṅkāso, bāttiṃsavaralakkhaṇo. 

226 . 

‘‘Vassasatasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

227 . 

‘‘Tadāhaṃ haṃsavatiyaṃ, brāhmaṇo vedapāragū; 

Upecca sabbalokaggaṃ , assosiṃ dhammadesanaṃ. 

228 . 

‘‘Tadā so sāvakaṃ vīro, pabhinnamatigocaraṃ; 

Atthe dhamme nirutte ca, paṭibhāne ca kovidaṃ. 

229 . 

‘‘Ṭhapesi etadaggamhi, taṃ sutvā mudito ahaṃ; 

Sasāvakaṃ jinavaraṃ, sattāhaṃ bhojayiṃ tadā. 

230 . 

‘‘Dussehacchādayitvāna , sasissaṃ buddhisāgaraṃ ; 

Nipacca pādamūlamhi, taṃ ṭhānaṃ patthayiṃ ahaṃ. 

231 . 

‘‘Tato avoca lokaggo, ‘passathetaṃ dijuttamaṃ; 

Vinataṃ pādamūle me, kamalodarasappabhaṃ. 

232 . 

‘‘‘Buddhaseṭṭhassa bhikkhussa, ṭhānaṃ patthayate ayaṃ; 

Tāya saddhāya cāgena, saddhammassavanena ca. 

233 . 

‘‘‘Sabbattha sukhito hutvā, saṃsaritvā bhavābhave; 

Anāgatamhi addhāne, lacchase taṃ manorathaṃ. 

234 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

235 . 

‘‘‘Tassa dhammesu dāyādo, oraso dhammanimmito; 

Koṭṭhiko nāma nāmena, hessati satthu sāvako’. 

236 . 

‘‘Taṃ sutvā mudito hutvā, yāvajīvaṃ tadā jinaṃ; 

Mettacitto paricariṃ, sato paññāsamāhito. 

237 . 

‘‘Tena kammavipākena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

238 . 

‘‘Satānaṃ tīṇikkhattuñca, devarajjamakārayiṃ; 

Satānaṃ pañcakkhattuñca, cakkavattī ahosahaṃ. 

239 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sabbattha sukhito āsiṃ, tassa kammassa vāhasā. 

240 . 

‘‘Duve bhave saṃsarāmi, devatte atha mānuse; 

Aññaṃ gatiṃ na gacchāmi, suciṇṇassa idaṃ phalaṃ. 

241 . 

‘‘Duve kule pajāyāmi, khattiye atha brāhmaṇe; 

‘‘Nīce kule na jāyāmi, suciṇṇassa idaṃ phalaṃ. 

242 . 

‘‘Pacchime bhave sampatte, brahmabandhu ahosahaṃ; 

Sāvatthiyaṃ vippakule, paccājāto mahaddhane. 

243 . 

‘‘Mātā candavatī nāma, pitā me assalāyano; 

Yadā me pitaraṃ buddho, vinayī sabbasuddhiyā. 

244 . 

‘‘Tadā pasanno sugate, pabbajiṃ anagāriyaṃ; 

Moggallāno ācariyo, upajjhā sārisambhavo. 

245 . 

‘‘Kesesu chijjamānesu, diṭṭhi chinnā samūlikā; 

Nivāsento ca kāsāvaṃ, arahattamapāpuṇiṃ. 

246 . 

‘‘Atthadhammaniruttīsu, paṭibhāne ca me mati; 

Pabhinnā tena lokaggo, etadagge ṭhapesi maṃ. 

247 . 

‘‘Asandiṭṭhaṃ viyākāsiṃ, upatissena pucchito; 

Paṭisambhidāsu tenāhaṃ, aggo sambuddhasāsane. 

248 . 

‘‘Kilesā jhāpitā mayhaṃ…pe… viharāmi anāsavo. 

249 . 

‘‘Svāgataṃ vata me āsi…pe… kataṃ buddhassa sāsanaṃ. 

250 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mahākoṭṭhiko thero imā gāthāyo 

Abhāsitthāti. 

Mahākoṭṭhikattherassāpadānaṃ sattamaṃ. 

8. Uruveḷakassapattheraapadānaṃ 

251 . 

‘‘Padumuttaro nāma jino, sabbalokavidū muni; 

Ito satasahassamhi, kappe uppajji cakkhumā. 

252 . 

‘‘Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

253 . 

‘‘Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi. 

254 . 

‘‘Evaṃ nirākulaṃ āsi, suññataṃ titthiyehi ca; 

Vicittaṃ arahantehi, vasībhūtehi tādibhi. 

255 . 

‘‘Ratanānaṭṭhapaññāsaṃ, uggato so mahāmuni; 

Kañcanagghiyasaṅkāso, bāttiṃsavaralakkhaṇo. 

256 . 

‘‘Vassasatasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

257 . 

‘‘Tadāhaṃ haṃsavatiyā, brāhmaṇo sādhusammato; 

Upecca lokapajjotaṃ, assosiṃ dhammadesanaṃ. 

258 . 

‘‘Tadā mahāparisatiṃ, mahāparisasāvakaṃ; 

Ṭhapentaṃ etadaggamhi, sutvāna mudito ahaṃ. 

259 . 

‘‘Mahatā parivārena, nimantetvā mahājinaṃ; 

Brāhmaṇānaṃ sahassena, sahadānamadāsahaṃ. 

260 . 

‘‘Mahādānaṃ daditvāna, abhivādiya nāyakaṃ; 

Ekamantaṃ ṭhito haṭṭho, idaṃ vacanamabraviṃ. 

261 . 

‘‘‘Tayi saddhāya me vīra, adhikāraguṇena ca; 

Parisā mahatī hotu, nibbattassa tahiṃ tahiṃ’. 

262 . 

‘‘Tadā avoca parisaṃ, gajagajjitasussaro; 

Karavīkaruto satthā, ‘etaṃ passatha brāhmaṇaṃ. 

263 . 

‘‘‘Hemavaṇṇaṃ mahābāhuṃ, kamalānanalocanaṃ; 

Udaggatanujaṃ haṭṭhaṃ, saddhavantaṃ guṇe mama. 

264 . 

‘‘‘Esa patthayate ṭhānaṃ , sīhaghosassa bhikkhuno; 

Anāgatamhi addhāne, lacchase taṃ manorathaṃ. 

265 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

266 . 

‘‘‘Tassa dhammesu dāyādo, oraso dhammanimmito; 

Kassapo nāma gottena, hessati satthu sāvako’. 

267 . 

‘‘Ito dvenavute kappe, ahu satthā anuttaro; 

Anūpamo asadiso, phusso lokagganāyako. 

268 . 

‘‘So ca sabbaṃ tamaṃ hantvā, vijaṭetvā mahājaṭaṃ; 

Vassate amataṃ vuṭṭhiṃ, tappayanto sadevakaṃ. 

269 . 

‘‘Tadā hi bārāṇasiyaṃ, rājā paccā ahumhase; 

Bhātaromha tayo sabbe, saṃvisaṭṭhāva rājino. 

270 . 

‘‘Vīraṅgarūpā balino, saṅgāme aparājitā; 

Tadā kupitapaccanto , amhe āha mahīpati. 

271 . 

‘‘‘Etha gantvāna paccantaṃ, sodhetvā aṭṭavībalaṃ; 

Khemaṃ vijiritaṃ katvā, puna dethāti bhāsatha’. 

272 . 

‘‘Tato mayaṃ avocumha, yadi deyyāsi nāyakaṃ; 

Upaṭṭhānāya amhākaṃ, sādhayissāma vo tato. 

273 . 

‘‘Tato mayaṃ laddhavarā, bhūmipālena pesitā; 

Nikkhittasatthaṃ paccantaṃ, katvā punarupacca taṃ. 

274 . 

‘‘Yācitvā satthupaṭṭhānaṃ, rājānaṃ lokanāyakaṃ; 

Munivīraṃ labhitvāna, yāvajīvaṃ yajimha taṃ. 

275 . 

‘‘Mahagghāni ca vatthāni, paṇītāni rasāni ca; 

Senāsanāni rammāni, bhesajjāni hitāni ca. 

276 . 

‘‘Datvā sasaṅghamunino , dhammenuppāditāni no; 

Sīlavanto kāruṇikā, bhāvanāyuttamānasā. 

277 . 

‘‘Saddhā paricaritvāna, mettacittena nāyakaṃ; 

Nibbute tamhi lokagge, pūjaṃ katvā yathābalaṃ. 

278 . 

‘‘Tato cutā santusitaṃ , gatā tattha mahāsukhaṃ; 

Anubhūtā mayaṃ sabbe, buddhapūjāyidaṃ phalaṃ. 

279 . 

‘‘Māyākāro yathā raṅge , dassesi vikatiṃ bahuṃ; 

Tathā bhave bhamantohaṃ , videhādhipatī ahuṃ. 

280 . 

‘‘Guṇāceḷassa vākyena, micchādiṭṭhigatāsayo; 

Narakaṃ maggamārūḷho, rucāya mama dhītuyā. 

281 . 

‘‘Ovādaṃ nādiyitvāna, brahmunā nāradenahaṃ; 

Bahudhā saṃsito santo, diṭṭhiṃ hitvāna pāpikaṃ. 

282 . 

‘‘Pūrayitvā visesena, dasa kammapathānihaṃ; 

Hitvāna dehamagamiṃ, saggaṃ sabhavanaṃ yathā. 

283 . 

‘‘Pacchime bhave sampatte, brahmabandhu ahosahaṃ; 

Bārāṇasiyaṃ phītāyaṃ, jāto vippamahākule. 

284 . 

‘‘Maccubyādhijarā bhīto, ogāhetvā mahāvanaṃ ; 

Nibbānaṃ padamesanto, jaṭilesu paribbajiṃ. 

285 . 

‘‘Tadā dve bhātaro mayhaṃ, pabbajiṃsu mayā saha; 

Uruveḷāyaṃ māpetvā, assamaṃ nivasiṃ ahaṃ. 

286 . 

‘‘Kassapo nāma gottena, uruveḷanivāsiko ; 

Tato me āsi paññatti, uruveḷakassapo iti. 

287 . 

‘‘Nadīsakāse bhātā me, nadīkassapasavhayo; 

Āsī sakāsanāmena, gayāyaṃ gayākassapo. 

288 . 

‘‘Dve satāni kaniṭṭhassa, tīṇi majjhassa bhātuno; 

Mama pañca satānūnā, sissā sabbe mamānugā. 

289 . 

‘‘Tadā upecca maṃ buddho, katvāna vividhāni me ; 

Pāṭihīrāni lokaggo, vinesi narasārathi. 

290 . 

‘‘Sahassaparivārena, ahosiṃ ehibhikkhuko; 

Teheva saha sabbehi, arahattamapāpuṇiṃ. 

291 . 

‘‘Te cevaññe ca bahavo, sissā maṃ parivārayuṃ; 

Sāsituñca samatthohaṃ, tato maṃ isisattamo. 

292 . 

‘‘Mahāparisabhāvasmiṃ , etadagge ṭhapesi maṃ; 

Aho buddhe kataṃ kāraṃ, saphalaṃ me ajāyatha. 

293 . 

‘‘Kilesā jhāpitā mayhaṃ…pe… viharāmi anāsavo. 

294 . 

‘‘Svāgataṃ vata me āsi…pe… kataṃ buddhassa sāsanaṃ. 

295 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uruveḷakassapo thero imā gāthāyo 

Abhāsitthāti. 

Uruveḷakassapattherassāpadānaṃ aṭṭhamaṃ. 

9. Rādhattheraapadānaṃ 

296 . 

‘‘Padumuttaro nāma jino, sabbalokavidū muni; 

Ito satasahassamhi, kappe uppajji cakkhumā. 

297 . 

‘‘Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

298 . 

‘‘Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi. 

299 . 

‘‘Evaṃ nirākulaṃ āsi, suññataṃ titthiyehi ca; 

Vicittaṃ arahantehi, vasībhūtehi tādibhi. 

300 . 

‘‘Ratanānaṭṭhapaññāsaṃ, uggato so mahāmuni; 

Kañcanagghiyasaṅkāso, bāttiṃsavaralakkhaṇo. 

301 . 

‘‘Vassasatasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

302 . 

‘‘Tadāhaṃ haṃsavatiyaṃ, brāhmaṇo mantapāragū; 

Upecca taṃ naravaraṃ, assosiṃ dhammadesanaṃ. 

303 . 

‘‘Paññapentaṃ mahāvīraṃ, parisāsu visāradaṃ; 

Paṭibhāneyyakaṃ bhikkhuṃ, etadagge vināyakaṃ. 

304 . 

‘‘Tadāhaṃ kāraṃ katvāna, sasaṅghe lokanāyake; 

Nipacca sirasā pāde, taṃ ṭhānaṃ abhipatthayiṃ. 

305 . 

‘‘Tato maṃ bhagavā āha, siṅgīnikkhasamappabho; 

Sarena rajanīyena, kilesamalahārinā. 

306 . 

‘‘‘Sukhī bhavassu dīghāyu, sijjhatu paṇidhī tava; 

Sasaṅghe me kataṃ kāraṃ, atīva vipulaṃ tayā. 

307 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

308 . 

‘‘‘Tassa dhammesu dāyādo, oraso dhammanimmito; 

Rādhoti nāmadheyyena, hessati satthu sāvako. 

309 . 

‘‘‘Sa te hetuguṇe tuṭṭho, sakyaputto narāsabho ; 

Paṭibhāneyyakānaggaṃ, paññapessati nāyako’. 

310 . 

‘‘Taṃ sutvā mudito hutvā, yāvajīvaṃ tadā jinaṃ; 

Mettacitto paricariṃ, sato paññāsamāhito. 

311 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

312 . 

‘‘Satānaṃ tīṇikkhattuñca, devarajjamakārayiṃ; 

Satānaṃ pañcakkhattuñca, cakkavattī ahosahaṃ. 

313 . 

‘‘Padesarajjaṃ vipulaṃ, gaṇanāto asaṅkhiyaṃ; 

Sabbattha sukhito āsiṃ, tassa kammassa vāhasā. 

314 . 

‘‘Pacchime bhave sampatte, giribbajapuruttame; 

Jāto vippakule niddhe, vikalacchādanāsane. 

315 . 

‘‘Kaṭacchubhikkhaṃ pādāsiṃ, sāriputtassa tādino; 

Yadā jiṇṇo ca vuddho ca, tadārāmamupāgamiṃ. 

316 . 

‘‘Pabbajati na maṃ koci , jiṇṇadubbalathāmakaṃ; 

Tena dīno vivaṇṇaṅgo , soko cāsiṃ tadā ahaṃ. 

317 . 

‘‘Disvā mahākāruṇiko, mamamāha mahāmuni; 

‘Kimatthaṃ puttasokaṭṭo, brūhi te cittajaṃ rujaṃ’. 

318 . 

‘‘‘Pabbajjaṃ na labhe vīra, svākkhāte tava sāsane; 

Tena sokena dīnosmi, saraṇaṃ hohi nāyaka’. 

319 . 

‘‘Tadā bhikkhū samānetvā, apucchi munisattamo; 

‘Imassa adhikāraṃ ye, saranti byāharantu te’. 

320 . 

‘‘Sāriputto tadāvoca, ‘kāramassa sarāmahaṃ; 

Kaṭacchubhikkhaṃ dāpesi, piṇḍāya carato mama’. 

321 . 

‘‘‘Sādhu sādhu kataññūsi, sāriputta imaṃ tuvaṃ; 

Pabbājehi dijaṃ vuḍḍhaṃ, hessatājāniyo ayaṃ’. 

322 . 

‘‘Tato alatthaṃ pabbajjaṃ, kammavācopasampadaṃ; 

Na cireneva kālena, pāpuṇiṃ āsavakkhayaṃ. 

323 . 

‘‘Sakkaccaṃ munino vākyaṃ, suṇāmi mudito yato; 

Paṭibhāneyyakānaggaṃ, tato maṃ ṭhapayī jino. 

324 . 

‘‘Kilesā jhāpitā mayhaṃ…pe… viharāmi anāsavo. 

325 . 

‘‘Svāgataṃ vata me āsi…pe… kataṃ buddhassa sāsanaṃ. 

326 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā rādho thero imā gāthāyo 

Abhāsitthāti. 

Rādhattherassāpadānaṃ navamaṃ. 

10. Mogharājattheraapadānaṃ 

327 . 

‘‘Padumuttaro nāma jino, sabbalokavidū muni; 

Ito satasahassamhi, kappe uppajji cakkhumā. 

328 . 

‘‘Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

329 . 

‘‘Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi. 

330 . 

‘‘Evaṃ nirākulaṃ āsi, suññataṃ titthiyehi ca; 

Vicittaṃ arahantehi, vasībhūtehi tādibhi. 

331 . 

‘‘Ratanānaṭṭhapaññāsaṃ , uggato so mahāmuni; 

Kañcanagghiyasaṅkāso, bāttiṃsavaralakkhaṇo. 

332 . 

‘‘Vassasatasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

333 . 

‘‘Tadāhaṃ haṃsavatiyaṃ, kule aññatare ahuṃ; 

Parakammāyane yutto, natthi me kiñci saṃdhanaṃ. 

334 . 

‘‘Paṭikkamanasālāyaṃ, vasanto katabhūmiyaṃ; 

Aggiṃ ujjālayiṃ tattha, daḷhaṃ kaṇhāsi sā hī. 

335 . 

‘‘Tadā parisatiṃ nātho, catusaccapakāsako; 

Sāvakaṃ sampakittesi, lūkhacīvaradhārakaṃ. 

336 . 

‘‘Tassa tamhi guṇe tuṭṭho, paṇipacca tathāgataṃ; 

Lūkhacīvaradhāraggaṃ, patthayiṃ ṭhānamuttamaṃ. 

337 . 

‘‘Tadā avoca bhagavā, sāvake padumuttaro; 

‘Passathetaṃ purisakaṃ, kucelaṃ tanudehakaṃ. 

338 . 

‘‘‘Pītippasannavadanaṃ , saddhādhanasamanvitaṃ ; 

Udaggatanujaṃ haṭṭhaṃ, acalaṃ sālapiṇḍitaṃ. 

339 . 

‘‘‘Eso pattheti taṃ ṭhānaṃ, saccasenassa bhikkhuno; 

Lūkhacīvaradhārissa, tassa vaṇṇasitāsayo . 

340 . 

‘‘Taṃ sutvā mudito hutvā, nipacca sirasā jinaṃ; 

Yāvajīvaṃ subhaṃ kammaṃ, karitvā jinasāsane. 

341 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsūpago ahaṃ. 

342 . 

‘‘Paṭikkamanasālāyaṃ, bhūmidāhakakammunā; 

Samasahassaṃ niraye, adayhiṃ vedanāṭṭito. 

343 . 

‘‘Tena kammāvasesena, pañca jātisatānihaṃ; 

Manusso kulajo hutvā, jātiyā lakkhaṇaṅkito. 

344 . 

‘‘Pañca jātisatāneva, kuṭṭharogasamappito; 

Mahādukkhaṃ anubhaviṃ, tassa kammassa vāhasā. 

345 . 

‘‘Imasmiṃ bhaddake kappe, upariṭṭhaṃ yasassinaṃ; 

Piṇḍapātena tappesiṃ, pasannamānaso ahaṃ. 

346 . 

‘‘Tena kammavisesena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

347 . 

‘‘Pacchime bhave sampatte, ajāyiṃ khattiye kule; 

Pituno accayenāhaṃ, mahārajjasamappito. 

348 . 

‘‘Kuṭṭharogādhibhūtohaṃ, na ratiṃ na sukhaṃ labhe; 

Moghaṃ rajjaṃ sukhaṃ yasmā, mogharājā tato ahaṃ. 

349 . 

‘‘Kāyassa dosaṃ disvāna, pabbajiṃ anagāriyaṃ; 

Bāvarissa dijaggassa, sissattaṃ ajjhupāgamiṃ. 

350 . 

‘‘Mahatā parivārena, upecca naranāyakaṃ; 

Apucchiṃ nipuṇaṃ pañhaṃ, taṃ vīraṃ vādisūdanaṃ. 

351 . 

‘‘‘Ayaṃ loko paro loko, brahmaloko sadevako; 

Diṭṭhiṃ no nābhijānāmi, gotamassa yasassino. 

352 . 

‘‘‘Evābhikkantadassāviṃ , atthi pañhena āgamaṃ; 

Kathaṃ lokaṃ avekkhantaṃ, maccurājā na passati’. 

353 . 

‘‘‘Suññato lokaṃ avekkhassu, mogharāja sadā sato; 

Attānudiṭṭhiṃ uhacca, evaṃ maccutaro siyā. 

354 . 

‘‘‘Evaṃ lokaṃ avekkhantaṃ, maccurājā na passati’; 

Iti maṃ abhaṇi buddho, sabbarogatikicchako. 

355 . 

‘‘Saha gāthāvasānena, kesamassuvivajjito; 

Kāsāvavatthavasano, āsiṃ bhikkhu tathārahā. 

356 . 

‘‘Saṅghikesu vihāresu, na vasiṃ rogapīḷito; 

Mā vihāro padussīti, vātarogehi pīḷito . 

357 . 

‘‘Saṅkārakūṭā āhitvā, susānā rathikāhi ca; 

Tato saṅghāṭiṃ karitvā, dhārayiṃ lūkhacīvaraṃ. 

358 . 

‘‘Mahābhisakko tasmiṃ me, guṇe tuṭṭho vināyako; 

Lūkhacīvaradhārīnaṃ, etadagge ṭhapesi maṃ. 

359 . 

‘‘Puññapāpaparikkhīṇo, sabbarogavivajjito; 

Sikhīva anupādāno, nibbāyissamanāsavo. 

360 . 

‘‘Kilesā jhāpitā mayhaṃ…pe… viharāmi anāsavo. 

361 . 

‘‘Svāgataṃ vata me āsi…pe… kataṃ buddhassa sāsanaṃ. 

362 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā mogharājā thero imā gāthāyo 

Abhāsitthāti. 

Mogharājattherassāpadānaṃ dasamaṃ. 

Kaccāyanavaggo catupaññāsamo. 

Tassuddānaṃ – 

Kaccāno vakkalī thero, mahākappinasavhayo; 

Dabbo kumāranāmo ca, bāhiyo koṭṭhiko vasī. 

Uruveḷakassapo rādho, mogharājā ca paṇḍito; 

Tīṇi gāthāsatānettha, bāsaṭṭhi ceva piṇḍitā. 

55. Bhaddiyavaggo 

1. Lakuṇḍabhaddiyattheraapadānaṃ 

1 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

2 . 

‘‘Tadāhaṃ haṃsavatiyaṃ, seṭṭhiputto mahaddhano; 

Jaṅghāvihāraṃ vicaraṃ, saṅghārāmaṃ agacchahaṃ. 

3 . 

‘‘Tadā so lokapajjoto, dhammaṃ desesi nāyako; 

Mañjussarānaṃ pavaraṃ, sāvakaṃ abhikittayi. 

4 . 

‘‘Taṃ sutvā mudito hutvā, kāraṃ katvā mahesino; 

Vanditvā satthuno pāde, taṃ ṭhānamabhipatthayiṃ. 

5 . 

‘‘Tadā buddho viyākāsi, saṅghamajjhe vināyako; 

‘Anāgatamhi addhāne, lacchase taṃ manorathaṃ. 

6 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

7 . 

‘‘‘Tassa dhammesu dāyādo, oraso dhammanimmito; 

Bhaddiyo nāma nāmena, hessati satthu sāvako’. 

8 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

9 . 

‘‘Dvenavute ito kappe, phusso uppajji nāyako; 

Durāsado duppasaho, sabbalokuttamo jino. 

10 . 

‘‘Caraṇena ca sampanno, brahā uju patāpavā; 

Hitesī sabbasattānaṃ , bahuṃ mocesi bandhanā. 

11 . 

‘‘Nandārāmavane tassa, ahosiṃ phussakokilo ; 

Gandhakuṭisamāsanne, ambarukkhe vasāmahaṃ. 

12 . 

‘‘Tadā piṇḍāya gacchantaṃ, dakkhiṇeyyaṃ jinuttamaṃ; 

Disvā cittaṃ pasādetvā, mañjunābhinikūjahaṃ . 

13 . 

‘‘Rājuyyānaṃ tadā gantvā, supakkaṃ kanakattacaṃ; 

Ambapiṇḍaṃ gahetvāna, sambuddhassopanāmayiṃ. 

14 . 

‘‘Tadā me cittamaññāya, mahākāruṇiko jino; 

Upaṭṭhākassa hatthato, pattaṃ paggaṇhi nāyako. 

15 . 

‘‘Adāsiṃ haṭṭhacittohaṃ , ambapiṇḍaṃ mahāmune; 

Patte pakkhippa pakkhehi, pañjaliṃ katvāna mañjunā. 

16 . 

‘‘Sarena rajanīyena, savanīyena vaggunā; 

Vassanto buddhapūjatthaṃ, nīḷaṃ gantvā nipajjahaṃ. 

17 . 

‘‘Tadā muditacittaṃ maṃ, buddhapemagatāsayaṃ; 

Sakuṇagghi upāgantvā, ghātayī duṭṭhamānaso. 

18 . 

‘‘Tato cutohaṃ tusite, anubhotvā mahāsukhaṃ; 

Manussayonimāgacchiṃ, tassa kammassa vāhasā. 

19 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

20 . 

‘‘Sāsanaṃ jotayitvā so, abhibhuyya kutitthiye; 

Vinayitvāna veneyye, nibbuto so sasāvako. 

21 . 

‘‘Nibbute tamhi lokagge, pasannā janatā bahū; 

Pūjanatthāya buddhassa, thūpaṃ kubbanti satthuno. 

22 . 

‘‘‘Sattayojanikaṃ thūpaṃ, sattaratanabhūsitaṃ; 

Karissāma mahesissa’, iccevaṃ mantayanti te. 

23 . 

‘‘Kikino kāsirājassa, tadā senāya nāyako; 

Hutvāhaṃ appamāṇassa, pamāṇaṃ cetiye vadiṃ. 

24 . 

‘‘Tadā te mama vākyena, cetiyaṃ yojanuggataṃ; 

Akaṃsu naravīrassa, nānāratanabhūsitaṃ. 

25 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

26 . 

‘‘Pacchime ca bhave dāni, jāto seṭṭhikule ahaṃ; 

Sāvatthiyaṃ puravare, iddhe phīte mahaddhane. 

27 . 

‘‘Purappavese sugataṃ, disvā vimhitamānaso; 

Pabbajitvāna na ciraṃ, arahattamapāpuṇiṃ. 

28 . 

‘‘Cetiyassa pamāṇaṃ yaṃ, akariṃ tena kammunā; 

Lakuṇḍakasarīrohaṃ, jāto paribhavāraho. 

29 . 

‘‘Sarena madhurenāhaṃ, pūjitvā isisattamaṃ; 

Mañjussarānaṃ bhikkhūnaṃ, aggattamanupāpuṇiṃ. 

30 . 

‘‘Phaladānena buddhassa, guṇānussaraṇena ca; 

Sāmaññaphalasampanno, viharāmi anāsavo. 

31 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

32 . 

‘‘Svāgataṃ vata me āsi, buddhaseṭṭhassa santike; 

Tisso vijjā anuppattā, kataṃ buddhassa sāsanaṃ. 

33 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā lakuṇḍabhaddiyo thero imā gāthāyo 

Abhāsitthāti. 

Lakuṇḍabhaddiyattherassāpadānaṃ paṭhamaṃ. 

2. Kaṅkhārevatattheraapadānaṃ 

34 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

35 . 

‘‘Sīhahanu brahmagiro, haṃsadundubhinissano ; 

Nāgavikkantagamano, candasūrādikappabho. 

36 . 

‘‘Mahāmatī mahāvīro, mahājhāyī mahābalo ; 

Mahākāruṇiko nātho, mahātamapanūdano . 

37 . 

‘‘Sa kadāci tilokaggo, veneyyaṃ vinayaṃ bahuṃ ; 

Dhammaṃ desesi sambuddho, sattāsayavidū muni. 

38 . 

‘‘Jhāyiṃ jhānarataṃ vīraṃ, upasantaṃ anāvilaṃ; 

Vaṇṇayanto parisatiṃ, tosesi janataṃ jino. 

39 . 

‘‘Tadāhaṃ haṃsavatiyaṃ, brāhmaṇo vedapāragū; 

Dhammaṃ sutvāna mudito, taṃ ṭhānamabhipatthayiṃ. 

40 . 

‘‘Tadā jino viyākāsi, saṅghamajjhe vināyako; 

‘Mudito hohi tvaṃ brahme, lacchase taṃ manorathaṃ. 

41 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

42 . 

‘‘‘Tassa dhammesu dāyādo, oraso dhammanimmito; 

Revato nāma nāmena, hessati satthu sāvako’. 

43 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

44 . 

‘‘Pacchime ca bhave dāni, jātohaṃ koliye pure; 

Khattiye kulasampanne, iddhe phīte mahaddhane. 

45 . 

‘‘Yadā kapilavatthusmiṃ, buddho dhammamadesayi; 

Tadā pasanno sugate, pabbajiṃ anagāriyaṃ. 

46 . 

‘‘Kaṅkhā me bahulā āsi, kappākappe tahiṃ tahiṃ; 

Sabbaṃ taṃ vinayī buddho, desetvā dhammamuttamaṃ. 

47 . 

‘‘Tatohaṃ tiṇṇasaṃsāro, sadā jhānasukhe rato; 

Viharāmi tadā buddho, maṃ disvā etadabravi. 

48 . 

‘‘‘Yā kāci kaṅkhā idha vā huraṃ vā, sakavediyā vā paravediyā vā; 

Ye jhāyino tā pajahanti sabbā, ātāpino brahmacariyaṃ carantā’. 

49 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova kilese jhāpayiṃ mama. 

50 . 

‘‘Tato jhānarataṃ disvā, buddho lokantagū muni; 

Jhāyīnaṃ bhikkhūnaṃ aggo, paññāpeti mahāmati. 

51 . 

‘‘Kilesā jhāpitā mayhaṃ…pe… viharāmi anāsavo. 

52 . 

‘‘Svāgataṃ vata me āsi…pe… kataṃ buddhassa sāsanaṃ. 

53 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kaṅkhārevato thero imā gāthāyo 

Abhāsitthāti. 

Kaṅkhārevatattherassāpadānaṃ dutiyaṃ. 

3. Sīvalittheraapadānaṃ 

54 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

55 . 

‘‘Sīlaṃ tassa asaṅkheyyaṃ, samādhi vajirūpamo; 

Asaṅkheyyaṃ ñāṇavaraṃ, vimutti ca anopamā. 

56 . 

‘‘Manujāmaranāgānaṃ, brahmānañca samāgame; 

Samaṇabrāhmaṇākiṇṇe, dhammaṃ desesi nāyako. 

57 . 

‘‘Sasāvakaṃ mahālābhiṃ, puññavantaṃ jutindharaṃ; 

Ṭhapesi etadaggamhi, parisāsu visārado. 

58 . 

‘‘Tadāhaṃ khattiyo āsiṃ, nagare haṃsasavhaye; 

Sutvā jinassa taṃ vākyaṃ, sāvakassa guṇaṃ bahuṃ. 

59 . 

‘‘Nimantayitvā sattāhaṃ, bhojayitvā sasāvakaṃ; 

Mahādānaṃ daditvāna, taṃ ṭhānamabhipatthayiṃ. 

60 . 

‘‘Tadā maṃ vinataṃ pāde, disvāna purisāsabho; 

Sarena mahatā vīro , idaṃ vacanamabravi. 

61 . 

‘‘‘Tato jinassa vacanaṃ, sotukāmā mahājanā; 

Devadānavagandhabbā, brahmāno ca mahiddhikā’. 

62 . 

‘‘Samaṇabrāhmaṇā ceva, namassiṃsu katañjalī; 

‘Namo te purisājañña, namo te purisuttama. 

63 . 

‘‘‘Khattiyena mahādānaṃ, dinnaṃ sattāhikampi vo ; 

Sotukāmā phalaṃ tassa, byākarohi mahāmune’. 

64 . 

‘‘Tato avoca bhagavā, ‘suṇātha mama bhāsitaṃ; 

Appameyyamhi buddhamhi, sasaṅghamhi patiṭṭhitā . 

65 . 

‘‘‘Dakkhiṇā tāya ko vattā, appameyyaphalā hi sā; 

Api ce sa mahābhogo, ṭhānaṃ pattheti uttamaṃ. 

66 . 

‘‘‘Lābhī vipulalābhānaṃ, yathā bhikkhu sudassano; 

Tathāhampi bhaveyyanti, lacchase taṃ anāgate. 

67 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

68 . 

‘‘‘Tassa dhammesu dāyādo, oraso dhammanimmito; 

Sīvali nāma nāmena, hessati satthu sāvako’. 

69 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsūpago ahaṃ. 

70 . 

‘‘Ekanavutito kappe, vipassī lokanāyako; 

Uppajji cārudassano, sabbadhammavipassako. 

71 . 

‘‘Tadāhaṃ bandhumatiyaṃ, kulassaññatarassa ca; 

Dayito passito ceva, āsiṃ kammantavāvaṭo . 

72 . 

‘‘Tadā aññataro pūgo, vipassissa mahesino; 

Parivesaṃ akārayi, mahantamativissutaṃ. 

73 . 

‘‘Niṭṭhite ca mahādāne, daduṃ khajjakasañhitaṃ; 

Navaṃ dadhiṃ madhuñceva, vicinaṃ neva addasuṃ. 

74 . 

‘‘Tadāhaṃ taṃ gahetvāna, navaṃ dadhiṃ madhumpi ca; 

Kammassāmigharaṃ gacchiṃ, tamesantā mamaddasuṃ. 

75 . 

‘‘Sahassamapi datvāna, nālabhiṃsu ca taṃ dvayaṃ; 

Tatohaṃ evaṃ cintesiṃ, ‘netaṃ hessati orakaṃ. 

76 . 

‘‘‘Yathā ime janā sabbe, sakkaronti tathāgataṃ; 

Ahampi kāraṃ kassāmi, sasaṅghe lokanāyake’. 

77 . 

‘‘Tadāhamevaṃ cintetvā, dadhiṃ madhuñca ekato; 

Madditvā lokanāthassa, sasaṅghassa adāsahaṃ. 

78 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

79 . 

‘‘Punāhaṃ bārāṇasiyaṃ, rājā hutvā mahāyaso; 

Sattukassa tadā duṭṭho, dvārarodhamakārayiṃ. 

80 . 

‘‘Tadā tapassino ruddhā, ekāhaṃ rakkhitā ahuṃ; 

Tato tassa vipākena, pāpatiṃ nirayaṃ bhusaṃ. 

81 . 

‘‘Pacchime ca bhave dāni, jātohaṃ koliye pure; 

Suppavāsā ca me mātā, mahāli licchavī pitā. 

82 . 

‘‘Khattiye puññakammena, dvārarodhassa vāhasā; 

Satta vassāni nivasiṃ, mātukucchimhi dukkhito. 

83 . 

‘‘Sattāhaṃ dvāramūḷhohaṃ, mahādukkhasamappito; 

Mātā me chandadānena, evaṃ āsi sudukkhitā. 

84 . 

‘‘Suvatthitohaṃ nikkhanto, buddhena anukampito; 

Nikkhantadivaseyeva, pabbajiṃ anagāriyaṃ. 

85 . 

‘‘Upajjhā sāriputto me, moggallāno mahiddhiko; 

Kese oropayanto me, anusāsi mahāmati. 

86 . 

‘‘Kesesu chijjamānesu, arahattamapāpuṇiṃ; 

Devā nāgā manussā ca, paccaye upanenti me. 

87 . 

‘‘Padumuttaranāthañca, vipassiñca vināyakaṃ; 

Yaṃ pūjayiṃ pamudito, paccayehi visesato. 

88 . 

‘‘Tato tesaṃ visesena, kammānaṃ vipuluttamaṃ; 

Lābhaṃ labhāmi sabbattha, vane gāme jale thale. 

89 . 

‘‘Revataṃ dassanatthāya, yadā yāti vināyako; 

Tiṃsabhikkhusahassehi, saha lokagganāyako. 

90 . 

‘‘Tadā devopaṇītehi, mamatthāya mahāmati; 

Paccayehi mahāvīro, sasaṅgho lokanāyako. 

91 . 

‘‘Upaṭṭhito mayā buddho, gantvā revatamaddasa; 

Tato jetavanaṃ gantvā, etadagge ṭhapesi maṃ. 

92 . 

‘‘‘Lābhīnaṃ sīvali aggo, mama sissesu bhikkhavo’; 

Sabbalokahito satthā, kittayī parisāsu maṃ. 

93 . 

‘‘Kilesā jhāpitā mayhaṃ…pe… viharāmi anāsavo. 

94 . 

‘‘Svāgataṃ vata me āsi…pe… kataṃ buddhassa sāsanaṃ. 

95 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sīvalithero imā gāthāyo 

Abhāsitthāti. 

Sīvalittherassāpadānaṃ tatiyaṃ. 

4. Vaṅgīsattheraapadānaṃ 

96 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

97 . 

‘‘Yathāpi sāgare ūmi, gagane viya tārakā; 

Evaṃ pāvacanaṃ tassa, arahantehi cittitaṃ. 

98 . 

‘‘Sadevāsuranāgehi, manujehi purakkhato; 

Samaṇabrāhmaṇākiṇṇe, janamajjhe jinuttamo. 

99 . 

‘‘Pabhāhi anurañjanto, loke lokantagū jino; 

Vacanena vibodhento, veneyyapadumāni so. 

100 . 

‘‘Vesārajjehi sampanno, catūhi purisuttamo; 

Pahīnabhayasārajjo, khemappatto visārado. 

101 . 

‘‘Āsabhaṃ pavaraṃ ṭhānaṃ, buddhabhūmiñca kevalaṃ; 

Paṭijānāti lokaggo, natthi sañcodako kvaci. 

102 . 

‘‘Sīhanādamasambhītaṃ, nadato tassa tādino; 

Devo naro vā brahmā vā, paṭivattā na vijjati. 

103 . 

‘‘Desento pavaraṃ dhammaṃ, santārento sadevakaṃ; 

Dhammacakkaṃ pavatteti, parisāsu visārado. 

104 . 

‘‘Paṭibhānavataṃ aggaṃ, sāvakaṃ sādhusammataṃ; 

Guṇaṃ bahuṃ pakittetvā, etadagge ṭhapesi taṃ. 

105 . 

‘‘Tadāhaṃ haṃsavatiyaṃ, brāhmaṇo sādhusammato; 

Sabbavedavidū jāto, vāgīso vādisūdano. 

106 . 

‘‘Upecca taṃ mahāvīraṃ, sutvāhaṃ dhammadesanaṃ; 

Pītivaraṃ paṭilabhiṃ, sāvakassa guṇe rato. 

107 . 

‘‘Nimantetvāva sugataṃ, sasaṅghaṃ lokanandanaṃ; 

Sattāhaṃ bhojayitvāhaṃ, dussehacchādayiṃ tadā. 

108 . 

‘‘Nipacca sirasā pāde, katokāso katañjalī; 

Ekamantaṃ ṭhito haṭṭho, santhaviṃ jinamuttamaṃ. 

109 . 

‘‘‘Namo te vādimaddana , namo te isisattama ; 

Namo te sabbalokagga, namo te abhayaṅkara. 

110 . 

‘‘‘Namo te māramathana , namo te diṭṭhisūdana; 

Namo te santisukhada, namo te saraṇaṅkara. 

111 . 

‘‘‘Anāthānaṃ bhavaṃ nātho, bhītānaṃ abhayappado; 

Vissāmabhūmi santānaṃ, saraṇaṃ saraṇesinaṃ’. 

112 . 

‘‘Evamādīhi sambuddhaṃ, santhavitvā mahāguṇaṃ; 

Avocaṃ vādisūdassa , gatiṃ pappomi bhikkhuno. 

113 . 

‘‘Tadā avoca bhagavā, anantapaṭibhānavā; 

‘Yo so buddhaṃ abhojesi, sattāhaṃ sahasāvakaṃ. 

114 . 

‘‘‘Guṇañca me pakittesi, pasanno sehi pāṇibhi; 

Eso patthayate ṭhānaṃ, vādisūdassa bhikkhuno. 

115 . 

‘‘‘Anāgatamhi addhāne, lacchase taṃ manorathaṃ; 

Devamānusasampattiṃ, anubhotvā anappakaṃ. 

116 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

117 . 

‘‘‘Tassa dhammesu dāyādo, oraso dhammanimmito; 

Vaṅgīso nāma nāmena, hessati satthu sāvako’. 

118 . 

‘‘Taṃ sutvā mudito hutvā, yāvajīvaṃ tadā jinaṃ; 

Paccayehi upaṭṭhāsiṃ, mettacitto tathāgataṃ. 

119 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tusitaṃ agamāsahaṃ. 

120 . 

‘‘Pacchime ca bhave dāni, jāto vippakule ahaṃ; 

Paccājāto yadā āsiṃ, jātiyā sattavassiko. 

121 . 

‘‘Sabbavedavidū jāto, vādasatthavisārado; 

Vādissaro cittakathī, paravādappamaddano. 

122 . 

‘‘Vaṅge jātoti vaṅgīso, vacane issaroti vā; 

Vaṅgīso iti me nāmaṃ, abhavī lokasammataṃ. 

123 . 

‘‘Yadāhaṃ viññutaṃ patto, ṭhito paṭhamayobbane; 

Tadā rājagahe ramme, sāriputtamahaddasaṃ . 

Pañcavīsatimaṃ bhāṇavāraṃ. 

124 . 

‘‘Piṇḍāya vicarantaṃ taṃ, pattapāṇiṃ susaṃvutaṃ; 

Alolakkhiṃ mitabhāṇiṃ, yugamattaṃ nidakkhitaṃ . 

125 . 

‘‘Taṃ disvā vimhito hutvā, avocaṃ mamanucchavaṃ ; 

Kaṇikāraṃva nicitaṃ , cittaṃ gāthāpadaṃ ahaṃ. 

126 . 

‘‘Ācikkhi so me satthāraṃ, sambuddhaṃ lokanāyakaṃ; 

Tadā so paṇḍito vīro, uttariṃ samavoca me. 

127 . 

‘‘Virāgasaṃhitaṃ vākyaṃ, katvā duddasamuttamaṃ; 

Vicittapaṭibhānehi, tosito tena tādinā. 

128 . 

‘‘Nipacca sirasā pāde, ‘pabbājehī’ti maṃ bravi; 

Tato maṃ sa mahāpañño, buddhaseṭṭhamupānayi. 

129 . 

‘‘Nipacca sirasā pāde, nisīdiṃ satthu santike; 

Mamāha vadataṃ seṭṭho, kacci vaṅgīsa jānāsi . 

130 . 

‘‘Kiñci sippanti tassāhaṃ, ‘jānāmī’ti ca abraviṃ; 

Matasīsaṃ vanacchuddhaṃ, api bārasavassikaṃ; 

Tava vijjāvisesena, sace sakkosi vācaya . 

131 . 

‘‘Āmoti me paṭiññāte, tīṇi sīsāni dassayi; 

Nirayanaradevesu, upapanne avācayiṃ. 

132 . 

‘‘Tadā khīṇāsavasseva , sīsaṃ dassesi nāyako; 

Tatohaṃ vihatārabbho, pabbajjaṃ samayācisaṃ. 

133 . 

‘‘Pabbajitvāna sugataṃ, santhavāmi tahiṃ tahiṃ; 

Tato maṃ kabbavittosi , ujjhāyantiha bhikkhavo. 

134 . 

‘‘Tato vīmaṃsanatthaṃ me, āha buddho vināyako; 

Takkikā panimā gāthā, ṭhānaso paṭibhanti taṃ. 

135 . 

‘‘Na kabbavittohaṃ vīra, ṭhānaso paṭibhanti maṃ; 

Tena hi dāni vaṅgīsa, ṭhānaso santhavāhi maṃ. 

136 . 

‘‘Tadāhaṃ santhaviṃ vīraṃ, gāthāhi isisattamaṃ; 

Ṭhānaso me tadā tuṭṭho, jino agge ṭhapesi maṃ. 

137 . 

‘‘Paṭibhānena cittena, aññesamatimaññahaṃ; 

Pesale tena saṃviggo, arahattamapāpuṇiṃ. 

138 . 

‘‘‘Paṭibhānavataṃ aggo, añño koci na vijjati; 

Yathāyaṃ bhikkhu vaṅgīso, evaṃ dhāretha bhikkhavo’. 

139 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova kilese jhāpayiṃ mama. 

140 . 

‘‘Kilesā jhāpitā mayhaṃ…pe… viharāmi anāsavo. 

141 . 

‘‘Svāgataṃ vata me āsi…pe… kataṃ buddhassa sāsanaṃ. 

142 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vaṅgīso thero imā gāthāyo 

Abhāsitthāti. 

Vaṅgīsattherassāpadānaṃ catutthaṃ. 

5. Nandakattheraapadānaṃ 

143 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

144 . 

‘‘Hitāya sabbasattānaṃ, sukhāya vadataṃ varo; 

Atthāya purisājañño, paṭipanno sadevake. 

145 . 

‘‘Yasaggapatto sirimā, kittivaṇṇabhato jino; 

Pūjito sabbalokassa, disā sabbāsu vissuto. 

146 . 

‘‘Uttiṇṇavicikiccho so, vītivattakathaṃkatho; 

Paripuṇṇamanasaṅkappo, patto sambodhimuttamaṃ. 

147 . 

‘‘Anuppannassa maggassa, uppādetā naruttamo; 

Anakkhātañca akkhāsi, asañjātañca sañjanī. 

148 . 

‘‘Maggaññū maggavidū ca, maggakkhāyī narāsabho; 

Maggassa kusalo satthā, sārathīnaṃ varuttamo . 

149 . 

‘‘Tadā mahākāruṇiko, dhammaṃ desesi nāyako; 

Nimugge kāmapaṅkamhi , samuddharati pāṇine. 

150 . 

‘‘Bhikkhunīnaṃ ovadane, sāvakaṃ seṭṭhasammataṃ; 

Vaṇṇayaṃ etadaggamhi, paññapesi mahāmuni. 

151 . 

‘‘Taṃ sutvāhaṃ pamudito, nimantetvā tathāgataṃ; 

Bhojayitvā sasaṅghaṃ taṃ, patthayiṃ ṭhānamuttamaṃ. 

152 . 

‘‘Tadā pamudito nātho, maṃ avoca mahāisi; 

‘Sukhī bhavassu dīghāvu , lacchase taṃ manorathaṃ. 

153 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

154 . 

‘‘‘Tassa dhammesu dāyādo, oraso dhammanimmito; 

Nandako nāma nāmena, hessati satthu sāvako’. 

155 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsūpago ahaṃ. 

156 . 

‘‘Pacchime ca bhave dāni, jāto seṭṭhikule ahaṃ; 

Sāvatthiyaṃ pure vare, iddhe phīte mahaddhane. 

157 . 

‘‘Purappavese sugataṃ, disvā vimhitamānaso; 

Jetārāmapaṭiggāhe, pabbajiṃ anagāriyaṃ. 

158 . 

‘‘Nacireneva kālena, arahattamapāpuṇiṃ; 

Tatohaṃ tiṇṇasaṃsāro, sāsito sabbadassinā. 

159 . 

‘‘Bhikkhunīnaṃ dhammakathaṃ, paṭipucchākariṃ ahaṃ; 

Sāsitā tā mayā sabbā, abhaviṃsu anāsavā. 

160 . 

‘‘Satāni pañcanūnāni, tadā tuṭṭho mahāhito; 

Bhikkhunīnaṃ ovadataṃ, aggaṭṭhāne ṭhapesi maṃ. 

161 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova, kilese jhāpayiṃ mama. 

162 . 

‘‘Kilesā jhāpitā mayhaṃ…pe… viharāmi anāsavo. 

163 . 

‘‘Svāgataṃ vata me āsi…pe… kataṃ buddhassa sāsanaṃ. 

164 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nandako thero imā gāthāyo 

Abhāsitthāti. 

Nandakattherassāpadānaṃ pañcamaṃ. 

6. Kāḷudāyittheraapadānaṃ 

165 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

166 . 

‘‘Nāyakānaṃ varo satthā, guṇāguṇavidū jino; 

Kataññū katavedī ca, titthe yojeti pāṇine . 

167 . 

‘‘Sabbaññutena ñāṇena, tulayitvā dayāsayo; 

Deseti pavaraṃ dhammaṃ, anantaguṇasañcayo. 

168 . 

‘‘Sa kadāci mahāvīro, anantajinasaṃsari ; 

Deseti madhuraṃ dhammaṃ, catusaccūpasañhitaṃ. 

169 . 

‘‘Sutvāna taṃ dhammavaraṃ, ādimajjhantasobhaṇaṃ; 

Pāṇasatasahassānaṃ, dhammābhisamayo ahu. 

170 . 

‘‘Ninnāditā tadā bhūmi, gajjiṃsu ca payodharā; 

Sādhukāraṃ pavattiṃsu, devabrahmanarāsurā. 

171 . 

‘‘‘Aho kāruṇiko satthā, aho saddhammadesanā; 

Aho bhavasamuddamhi, nimugge uddharī jino’. 

172 . 

‘‘Evaṃ pavedajātesu, sanarāmarabrahmasu; 

Kulappasādakānaggaṃ, sāvakaṃ vaṇṇayī jino. 

173 . 

‘‘Tadāhaṃ haṃsavatiyaṃ, jātomaccakule ahuṃ; 

Pāsādiko dassaniyo, pahūtadhanadhaññavā. 

174 . 

‘‘Haṃsārāmamupeccāhaṃ , vanditvā taṃ tathāgataṃ; 

Suṇitvā madhuraṃ dhammaṃ, kāraṃ katvā ca tādino. 

175 . 

‘‘Nipacca pādamūlehaṃ, imaṃ vacanamabraviṃ; 

‘Kulappasādakānaggo, yo tayā santhuto mune. 

176 . 

‘‘‘Tādiso homahaṃ vīra , buddhaseṭṭhassa sāsane’; 

Tadā mahākāruṇiko, siñcanto vā matena maṃ. 

177 . 

‘‘Āha maṃ ‘putta uttiṭṭha, lacchase taṃ manorathaṃ; 

Kathaṃ nāma jine kāraṃ, katvāna viphalo siyā. 

178 . 

‘‘‘Satasahassito kappe, okkākakulasambhavo; 

Gotamo nāma gottena, satthā loke bhavissati. 

179 . 

‘‘‘Tassa dhammesu dāyādo, oraso dhammanimmito; 

Udāyi nāma nāmena, hessati satthu sāvako’. 

180 . 

‘‘Taṃ sutvā mudito hutvā, yāvajīvaṃ tadā jinaṃ; 

Mettacitto paricariṃ, paccayehi vināyakaṃ. 

181 . 

‘‘Tena kammavipākena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

182 . 

‘‘Pacchime ca bhave dāni, ramme kapilavatthave; 

Jāto mahāmaccakule, suddhodanamahīpate . 

183 . 

‘‘Tadā ajāyi siddhattho, ramme lumbinikānane; 

Hitāya sabbalokassa, sukhāya ca narāsabho. 

184 . 

‘‘Tadaheva ahaṃ jāto, saha teneva vaḍḍhito; 

Piyo sahāyo dayito, viyatto nītikovido. 

185 . 

‘‘Ekūnatiṃso vayasā, nikkhamitvā agārato ; 

Chabbassaṃ vītināmetvā, āsi buddho vināyako. 

186 . 

‘‘Jetvā sasenakaṃ māraṃ, khepayitvāna āsave; 

Bhavaṇṇavaṃ taritvāna, buddho āsi sadevake. 

187 . 

‘‘Isivhayaṃ gamitvāna , vinetvā pañcavaggiye; 

Tato vinesi bhagavā, gantvā gantvā tahiṃ tahiṃ. 

188 . 

‘‘Veneyye vinayanto so, saṅgaṇhanto sadevakaṃ; 

Upecca magadhe giriṃ , viharittha tadā jino. 

189 . 

‘‘Tadā suddhodanenāhaṃ, bhūmipālena pesito; 

Gantvā disvā dasabalaṃ, pabbajitvārahā ahuṃ. 

190 . 

‘‘Tadā mahesiṃ yācitvā, pāpayiṃ kapilavhayaṃ; 

Tato purāhaṃ gantvāna, pasādesiṃ mahākulaṃ. 

191 . 

‘‘Jino tasmiṃ guṇe tuṭṭho, maṃ mahāparisāya so ; 

Kulappasādakānaggaṃ, paññāpesi vināyako. 

192 . 

‘‘Kilesā jhāpitā mayhaṃ…pe… viharāmi anāsavo. 

193 . 

‘‘Svāgataṃ vata me āsi…pe… kataṃ buddhassa sāsanaṃ. 

194 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kāḷudāyithero imā gāthāyo 

Abhāsitthāti. 

Kāḷudāyittherassāpadānaṃ chaṭṭhaṃ. 

7. Abhayattheraapadānaṃ 

195 . 

‘‘Padumuttaro nāma jino, sabbadhammesu cakkhumā; 

Ito satasahassamhi, kappe uppajji nāyako. 

196 . 

‘‘Saraṇagamane kiñci, nivesesi tathāgato; 

Kiñci sīle nivesesi, dasakammapathuttame. 

197 . 

‘‘Deti kassaci so vīro, sāmaññaphalamuttamaṃ; 

Samāpattī tathā aṭṭha, tisso vijjā pavacchati. 

198 . 

‘‘Chaḷabhiññāsu yojesi, kiñci sattaṃ naruttamo; 

Deti kassaci nātho so, catasso paṭisambhidā. 

199 . 

‘‘Bodhaneyyaṃ pajaṃ disvā, asaṅkheyyampi yojanaṃ ; 

Khaṇena upagantvāna, vineti narasārathi. 

200 . 

‘‘Tadāhaṃ haṃsavatiyaṃ, ahosiṃ brāhmaṇatrajo; 

Pāragū sabbavedānaṃ, veyyākaraṇasammato. 

201 . 

‘‘Niruttiyā ca kusalo, nighaṇḍumhi visārado; 

Padako keṭubhavidū, chandovicitikovido. 

202 . 

‘‘Jaṅghāvihāraṃ vicaraṃ, haṃsārāmamupeccahaṃ; 

Addasaṃ varadaṃ seṭṭhaṃ, mahājanapurakkhataṃ. 

203 . 

‘‘Desentaṃ virajaṃ dhammaṃ, paccanīkamatī ahaṃ; 

Upetvā tassa kalyāṇaṃ, sutvāna vimalaṃ ahaṃ . 

204 . 

‘‘Byāhataṃ punaruttaṃ vā, apatthaṃ vā niratthakaṃ; 

Nāddasaṃ tassa munino, tato pabbajito ahaṃ. 

205 . 

‘‘Nacireneva kālena, sabbasattavisārado; 

Nipuṇo buddhavacane, ahosiṃ guṇisammato. 

206 . 

‘‘Tadā catasso gāthāyo, ganthayitvā subyañjanā; 

Santhavitvā tilokaggaṃ, desayissaṃ dine dine. 

207 . 

‘‘Virattosi mahāvīro, saṃsāre sabhaye vasaṃ; 

Karuṇāya na nibbāyi, tato kāruṇiko muni. 

208 . 

‘‘Puthujjano vayo santo, na kilesavaso ahu; 

Sampajāno satiyutto, tasmā eso acintiyo. 

209 . 

‘‘Dubbalāni kilesāni, yassāsayagatāni me; 

Ñāṇaggiparidaḍḍhāni, na khīyiṃsu tamabbhutaṃ. 

210 . 

‘‘Yo sabbalokassa garu, loko yassa tathā garu; 

Tathāpi lokācariyo, loko tassānuvattako. 

211 . 

‘‘Evamādīhi sambuddhaṃ, kittayaṃ dhammadesanaṃ; 

Yāvajīvaṃ karitvāna, gato saggaṃ tato cuto. 

212 . 

‘‘Satasahassito kappe, yaṃ buddhamabhikittayiṃ; 

Duggatiṃ nābhijānāmi, kittanāya idaṃ phalaṃ. 

213 . 

‘‘Devaloke mahārajjaṃ, pādesiṃ kañcanagghiyaṃ ; 

Cakkavattī mahārajjaṃ, bahusonubhaviṃ ahaṃ. 

214 . 

‘‘Duve bhave pajāyāmi, devatte atha mānuse; 

Aññaṃ gatiṃ na jānāmi, kittanāya idaṃ phalaṃ. 

215 . 

‘‘Duve kule pajāyāmi, khattiye atha brāhmaṇe; 

Nīce kule na jāyāmi, kittanāya idaṃ phalaṃ. 

216 . 

‘‘Pacchime ca bhave dāni, giribbajapuruttame; 

Raññohaṃ bimbisārassa, putto nāmena cābhayo. 

217 . 

‘‘Pāpamittavasaṃ gantvā, nigaṇṭhena vimohito; 

Pesito nāṭaputtena, buddhaseṭṭhamupeccahaṃ. 

218 . 

‘‘Pucchitvā nipuṇaṃ pañhaṃ, sutvā byākaraṇuttamaṃ; 

Pabbajitvāna naciraṃ, arahattamapāpuṇiṃ. 

219 . 

‘‘Kittayitvā jinavaraṃ, kittito homi sabbadā; 

Sugandhadehavadano, āsiṃ sukhasamappito. 

220 . 

‘‘Tikkhahāsalahupañño, mahāpañño tathevahaṃ; 

Vicittapaṭibhāno ca, tassa kammassa vāhasā. 

221 . 

‘‘Abhitthavitvā padumuttarāhaṃ, pasannacitto asamaṃ sayambhuṃ; 

Na gacchi kappāni apāyabhūmiṃ, sataṃ sahassāni balena tassa. 

222 . 

‘‘Kilesā jhāpitā mayhaṃ…pe… viharāmi anāsavo. 

223 . 

‘‘Svāgataṃ vata me āsi…pe… kataṃ buddhassa sāsanaṃ. 

224 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā abhayo thero imā gāthāyo 

Abhāsitthāti. 

Abhayattherassāpadānaṃ sattamaṃ. 

8. Lomasakaṅgiyattheraapadānaṃ 

225 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

226 . 

‘‘Tadāhaṃ candano ceva, pabbajitvāna sāsane; 

Āpāṇakoṭikaṃ dhammaṃ, pūrayitvāna sāsane. 

227 . 

‘‘Tato cutā santusitaṃ, upapannā ubho mayaṃ; 

Tattha dibbehi naccehi, gītehi vāditehi ca. 

228 . 

‘‘Rūpādidasahaṅgehi, abhibhotvāna sesake; 

Yāvatāyuṃ vasitvāna, anubhotvā mahāsukhaṃ. 

229 . 

‘‘Tato cavitvā tidasaṃ, candano upapajjatha; 

Ahaṃ kapilavatthusmiṃ, ajāyiṃ sākiyatrajo. 

230 . 

‘‘Yadā udāyittherena, ajjhiṭṭho lokanāyako; 

Anukampiya sakyānaṃ, upesi kapilavhayaṃ. 

231 . 

‘‘Tadātimānino sakyā, na buddhassa guṇaññuno; 

Paṇamanti na sambuddhaṃ, jātithaddhā anādarā. 

232 . 

‘‘Tesaṃ saṅkappamaññāya, ākāse caṅkamī jino; 

Pajjunno viya vassittha, pajjalittha yathā sikhī. 

233 . 

‘‘Dassetvā rūpamatulaṃ, puna antaradhāyatha; 

Ekopi hutvā bahudhā, ahosi punarekako. 

234 . 

‘‘Andhakāraṃ pakāsañca, dassayitvā anekadhā; 

Pāṭiheraṃ karitvāna, vinayī ñātake muni. 

235 . 

‘‘Cātuddīpo mahāmegho, tāvadeva pavassatha; 

Tadā hi jātakaṃ buddho, vessantaramadesayi. 

236 . 

‘‘Tadā te khattiyā sabbe, nihantvā jātijaṃ madaṃ; 

Upesuṃ saraṇaṃ buddhaṃ, āha suddhodano tadā. 

237 . 

‘‘‘Idaṃ tatiyaṃ tava bhūripañña, pādāni vandāmi samantacakkhu; 

Yadābhijāto pathavī pakampayī, yadā ca taṃ najjahi jambuchāyā’. 

238 . 

‘‘Tadā buddhānubhāvaṃ taṃ, disvā vimhitamānaso; 

Pabbajitvāna tattheva, nivasiṃ mātupūjako. 

239 . 

‘‘Candano devaputto maṃ, upagantvānupucchatha; 

Bhaddekarattassa tadā, saṅkhepavitthāraṃ nayaṃ. 

240 . 

‘‘Coditohaṃ tadā tena, upecca naranāyakaṃ; 

Bhaddekarattaṃ sutvāna, saṃviggo vanamāmako. 

241 . 

‘‘Tadā mātaramapucchiṃ, vane vacchāmi ekako; 

Sukhumāloti me mātā, vārayī taṃ tadā vacaṃ. 

242 . 

‘‘Kāsaṃ kusaṃ poṭakilaṃ, usīraṃ muñjapabbajaṃ ; 

Urasā panudissāmi, vivekamanubrūhayaṃ. 

243 . 

‘‘Tadā vanaṃ paviṭṭhohaṃ, saritvā jinasāsanaṃ; 

Bhaddekarattaovādaṃ, arahattamapāpuṇiṃ. 

244 . 

‘‘‘Atītaṃ nānvāgameyya, nappaṭikaṅkhe anāgataṃ; 

Yadatītaṃ pahīnaṃ taṃ, appattañca anāgataṃ. 

245 . 

‘‘‘Paccuppannañca yo dhammaṃ, tattha tattha vipassati; 

Asaṃhīraṃ asaṃkuppaṃ, taṃ vidvā manubrūhaye. 

246 . 

‘‘‘Ajjeva kiccamātappaṃ, ko jaññā maraṇaṃ suve; 

Na hi no saṅgaraṃ tena, mahāsenena maccunā. 

247 . 

‘‘‘Evaṃvihāriṃ ātāpiṃ, ahorattamatanditaṃ; 

Taṃ ve bhaddekarattoti, santo ācikkhate muni’. 

248 . 

‘‘Kilesā jhāpitā mayhaṃ…pe… viharāmi anāsavo. 

249 . 

‘‘Svāgataṃ vata me āsi…pe… kataṃ buddhassa sāsanaṃ. 

250 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā lomasakaṅgiyo thero imā gāthāyo 

Abhāsitthāti. 

Lomasakaṅgiyattherassāpadānaṃ aṭṭhamaṃ. 

9. Vanavacchattheraapadānaṃ 

251 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

252 . 

‘‘Tadāhaṃ pabbajitvāna, tassa buddhassa sāsane; 

Yāvajīvaṃ caritvāna, brahmacāraṃ tato cuto. 

253 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

254 . 

‘‘Tato cuto araññamhi, kapoto āsahaṃ tahiṃ; 

Vasate guṇasampanno, bhikkhu jhānarato sadā. 

255 . 

‘‘Mettacitto kāruṇiko, sadā pamuditānano; 

Upekkhako mahāvīro, appamaññāsu kovido. 

256 . 

‘‘Vinīvaraṇasaṅkappe, sabbasattahitāsaye; 

Visaṭṭho nacirenāsiṃ, tasmiṃ sugatasāvake. 

257 . 

‘‘Upecca pādamūlamhi, nisinnassa tadāssame; 

Kadāci sāmisaṃ deti, dhammaṃ desesi cekadā. 

258 . 

‘‘Tadā vipulapemena, upāsitvā jinatrajaṃ; 

Tato cuto gato saggaṃ, pavāso sagharaṃ yathā. 

259 . 

‘‘Saggā cuto manussesu, nibbatto puññakammunā; 

Agāraṃ chaḍḍayitvāna, pabbajiṃ bahuso ahaṃ. 

260 . 

‘‘Samaṇo tāpaso vippo, paribbajo tathevahaṃ; 

Hutvā vasiṃ araññamhi, anekasataso ahaṃ. 

261 . 

‘‘Pacchime ca bhave dāni, ramme kapilavatthave; 

Vacchagotto dijo tassa, jāyāya ahamokkamiṃ. 

262 . 

‘‘Mātu me dohaḷo āsi, tirokucchigatassa me; 

Jāyamānasamīpamhi, vanavāsāya nicchayo. 

263 . 

‘‘Tato me ajanī mātā, ramaṇīye vanantare; 

Gabbhato nikkhamantaṃ maṃ, kāsāyena paṭiggahuṃ. 

264 . 

‘‘Tato kumāro siddhattho, jāto sakyakuladdhajo; 

Tassa mitto piyo āsiṃ, saṃvisaṭṭho sumāniyo. 

265 . 

‘‘Sattasārebhinikkhante, ohāya vipulaṃ yasaṃ; 

Ahampi pabbajitvāna, himavantamupāgamiṃ. 

266 . 

‘‘Vanālayaṃ bhāvanīyaṃ, kassapaṃ dhutavādikaṃ; 

Disvā sutvā jinuppādaṃ, upesiṃ narasārathiṃ. 

267 . 

‘‘So me dhammamadesesi, sabbatthaṃ sampakāsayaṃ; 

Tatohaṃ pabbajitvāna, vanameva punāgamaṃ . 

268 . 

‘‘Tatthāppamatto viharaṃ, chaḷabhiññā aphassayiṃ ; 

Aho suladdhalābhomhi, sumittenānukampito. 

269 . 

‘‘Kilesā jhāpitā mayhaṃ…pe… viharāmi anāsavo. 

270 . 

‘‘Svāgataṃ vata me āsi…pe… kataṃ buddhassa sāsanaṃ. 

271 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vanavaccho thero imā gāthāyo 

Abhāsitthāti. 

Vanavacchattherassāpadānaṃ navamaṃ. 

10. Cūḷasugandhattheraapadānaṃ 

272 . 

‘‘Imamhi bhaddake kappe, brahmabandhu mahāyaso; 

Kassapo nāma gottena, uppajji vadataṃ varo. 

273 . 

‘‘Anubyañjanasampanno, bāttiṃsavaralakkhaṇo; 

Byāmappabhāparivuto, raṃsijālasamotthaṭo. 

274 . 

‘‘Assāsetā yathā cando, sūriyova pabhaṅkaro; 

Nibbāpetā yathā megho, sāgarova guṇākaro. 

275 . 

‘‘Dharaṇīriva sīlena, himavāva samādhinā; 

Ākāso viya paññāya, asaṅgo anilo yathā. 

276 . 

‘‘Tadāhaṃ bārāṇasiyaṃ, upapanno mahākule; 

Pahūtadhanadhaññasmiṃ, nānāratanasañcaye. 

277 . 

‘‘Mahatā parivārena, nisinnaṃ lokanāyakaṃ; 

Upecca dhammamassosiṃ, amataṃva manoharaṃ. 

278 . 

‘‘Dvattiṃsalakkhaṇadharo, sanakkhattova candimā; 

Anubyañjanasampanno, sālarājāva phullito. 

279 . 

‘‘Raṃsijālaparikkhitto, dittova kanakācalo; 

Byāmappabhāparivuto, sataraṃsī divākaro. 

280 . 

‘‘Soṇṇānano jinavaro, samaṇīva siluccayo; 

Karuṇāpuṇṇahadayo, guṇena viya sāgaro. 

281 . 

‘‘Lokavissutakitti ca, sinerūva naguttamo; 

Yasasā vitthato vīro, ākāsasadiso muni. 

282 . 

‘‘Asaṅgacitto sabbattha, anilo viya nāyako; 

Patiṭṭhā sabbabhūtānaṃ, mahīva munisattamo. 

283 . 

‘‘Anupalitto lokena, toyena padumaṃ yathā; 

Kuvādagacchadahano, aggikhandhova sobhasi . 

284 . 

‘‘Agadho viya sabbattha, kilesavisanāsako; 

Gandhamādanaselova, guṇagandhavibhūsito. 

285 . 

‘‘Guṇānaṃ ākaro vīro, ratanānaṃva sāgaro; 

Sindhūva vanarājīnaṃ, kilesamalahārako. 

286 . 

‘‘Vijayīva mahāyodho, mārasenāvamaddano; 

Cakkavattīva so rājā, bojjhaṅgaratanissaro. 

287 . 

‘‘Mahābhisakkasaṅkāso, dosabyādhitikicchako; 

Sallakatto yathā vejjo, diṭṭhigaṇḍaviphālako. 

288 . 

‘‘So tadā lokapajjoto, sanarāmarasakkato; 

Parisāsu narādicco, dhammaṃ desayate jino. 

289 . 

‘‘Dānaṃ datvā mahābhogo, sīlena sugatūpago; 

Bhāvanāya ca nibbāti, iccevamanusāsatha. 

290 . 

‘‘Desanaṃ taṃ mahassādaṃ, ādimajjhantasobhaṇaṃ; 

Suṇanti parisā sabbā, amataṃva mahārasaṃ. 

291 . 

‘‘Sutvā sumadhuraṃ dhammaṃ, pasanno jinasāsane; 

Sugataṃ saraṇaṃ gantvā, yāvajīvaṃ namassahaṃ. 

292 . 

‘‘Munino gandhakuṭiyā, opuñjesiṃ tadā mahiṃ; 

Catujjātena gandhena, māse aṭṭha dinesvahaṃ. 

293 . 

‘‘Paṇidhāya sugandhattaṃ, sarīravissagandhino ; 

Tadā jino viyākāsi, sugandhatanulābhitaṃ. 

294 . 

‘‘‘Yo yaṃ gandhakuṭibhūmiṃ, gandhenopuñjate sakiṃ; 

Tena kammavipākena, upapanno tahiṃ tahiṃ. 

295 . 

‘‘‘Sugandhadeho sabbattha, bhavissati ayaṃ naro; 

Guṇagandhayutto hutvā, nibbāyissatināsavo’. 

296 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ, tāvatiṃsamagacchahaṃ. 

297 . 

‘‘Pacchime ca bhave dāni, jāto vippakule ahaṃ; 

Gabbhaṃ me vasato mātā, dehenāsi sugandhitā. 

298 . 

‘‘Yadā ca mātukucchimhā, nikkhamāmi tadā purī ; 

Sāvatthisabbagandhehi, vāsitā viya vāyatha. 

299 . 

‘‘Pupphavassañca surabhi, dibbagandhaṃ manoramaṃ; 

Dhūpāni ca mahagghāni, upavāyiṃsu tāvade. 

300 . 

‘‘Devā ca sabbagandhehi, dhūpapupphehi taṃ gharaṃ; 

Vāsayiṃsu sugandhena, yasmiṃ jāto ahaṃ ghare. 

301 . 

‘‘Yadā ca taruṇo bhaddo, paṭhame yobbane ṭhito; 

Tadā selaṃ saparisaṃ, vinetvā narasārathi. 

302 . 

‘‘Tehi sabbehi parivuto , sāvatthipuramāgato; 

Tadā buddhānubhāvaṃ taṃ, disvā pabbajito ahaṃ. 

303 . 

‘‘Sīlaṃ samādhipaññañca, vimuttiñca anuttaraṃ; 

Bhāvetvā caturo dhamme, pāpuṇiṃ āsavakkhayaṃ. 

304 . 

‘‘Yadā pabbajito cāhaṃ, yadā ca arahā ahuṃ; 

Nibbāyissaṃ yadā cāhaṃ, gandhavasso tadā ahu. 

305 . 

‘‘Sarīragandho ca sadātiseti me, mahārahaṃ candanacampakuppalaṃ; 

Tatheva gandhe itare ca sabbaso, pasayha vāyāmi tato tahiṃ tahiṃ. 

306 . 

‘‘Kilesā jhāpitā mayhaṃ…pe… viharāmi anāsavo. 

307 . 

‘‘Svāgataṃ vata me āsi…pe… kataṃ buddhassa sāsanaṃ. 

308 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā cūḷasugandho thero imā gāthāyo abhāsitthāti; 

Cūḷasugandhattherassāpadānaṃ dasamaṃ. 

Bhaddiyavaggo pañcapaññāsamo. 

Tassuddānaṃ – 

Bhaddiyo revato thero, mahālābhī ca sīvalī; 

Vaṅgīso nandako ceva, kāḷudāyī tathābhayo. 

Lomaso vanavaccho ca, sugandho ceva dasamo; 

Tīṇi gāthāsatā tattha, soḷasā ca taduttari. 

Atha vagguddānaṃ – 

Kaṇikāravhayo vaggo, phalado tiṇadāyako; 

Kaccāno bhaddiyo vaggo, gāthāyo gaṇitā cimā. 

Navagāthāsatānīha , caturāsītiyeva ca; 

Sapaññāsaṃ pañcasataṃ, apadānā pakāsitā. 

Saha udānagāthāhi, chasahassāni hontimā; 

Dvesatāni ca gāthānaṃ, aṭṭhārasa taduttari. 

56. Yasavaggo 

1. Yasattheraapadānaṃ 

1 . 

‘‘Mahāsamuddaṃ oggayha, bhavanaṃ me sunimmitaṃ; 

Sunimmitā pokkharaṇī, cakkavākūpakūjitā. 

2 . 

‘‘Mandārakehi sañchannā, padumuppalakehi ca; 

Nadī ca sandate tattha, supatitthā manoramā. 

3 . 

‘‘Macchakacchapasañchannā, nānādijasamotthaṭā ; 

Mayūrakoñcābhirudā, kokilādīhi vagguhi. 

4 . 

‘‘Pārevatā ravihaṃsā, cakkavākā nadīcarā; 

Tittirā sāḷikā cettha, pāvakā jīvaṃjīvakā. 

5 . 

‘‘Haṃsākoñcābhinaditā, kosiyā piṅgalā bahū; 

Sattaratanasampannā, maṇimuttapavāḷikā. 

6 . 

‘‘Sabbe soṇṇamayā rukkhā, nānākhandhasameritā; 

Ujjotenti divārattiṃ, bhavanaṃ sabbakālikaṃ. 

7 . 

‘‘Saṭṭhituriyasahassāni, sāyaṃ pāto pavajjare; 

Soḷasitthisahassāni, parivārenti maṃ sadā. 

8 . 

‘‘Abhinikkhamma bhavanā, sumedhaṃ lokanāyakaṃ; 

Pasannacitto sumano, vandayiṃ taṃ mahāyasaṃ. 

9 . 

‘‘Sambuddhaṃ abhivādetvā, sasaṅghaṃ taṃ nimantayiṃ; 

Adhivāsesi so dhīro, sumedho lokanāyako. 

10 . 

‘‘Mama dhammakathaṃ katvā, uyyojesi mahāmuni; 

Sambuddhaṃ abhivādetvā, bhavanaṃ me upāgamiṃ. 

11 . 

‘‘Āmantayiṃ parijanaṃ, sabbe sannipatuṃ tadā; 

‘Pubbaṇhasamayaṃ buddho, bhavanaṃ āgamissati’. 

12 . 

‘‘‘Lābhā amhaṃ suladdhā no, ye vasāma tavantike; 

Mayampi buddhaseṭṭhassa, pūjayissāma satthuno’. 

13 . 

‘‘Annaṃ pānaṃ paṭṭhapetvā, kālaṃ ārocayiṃ ahaṃ; 

Vasīsatasahassehi, upesi lokanāyako. 

14 . 

‘‘Pañcaṅgikehi turiyehi, paccuggamamakāsahaṃ; 

Sabbasoṇṇamaye pīṭhe, nisīdi purisuttamo. 

15 . 

‘‘Uparicchadanaṃ āsi, sabbasoṇṇamayaṃ tadā; 

Bījanīyo pavāyanti, bhikkhusaṅghaṃ anuttaraṃ. 

16 . 

‘‘Pahūtenannapānena, bhikkhusaṅghaṃ atappayiṃ; 

Paccekadussayugale, bhikkhusaṅghassadāsahaṃ. 

17 . 

‘‘Yaṃ vadeti sumedho so, āhutīnaṃ paṭiggaho; 

Bhikkhusaṅghe nisīditvā, imā gāthā abhāsatha. 

18 . 

‘‘‘Yo maṃ annena pānena, sabbe ime ca tappayi; 

Tamahaṃ kittayissāmi, suṇātha mama bhāsato. 

19 . 

‘‘‘Aṭṭhārase kappasate, devaloke ramissati; 

Sahassakkhattuṃ rājāyaṃ, cakkavattī bhavissati. 

20 . 

‘‘‘Upagacchati yaṃ yoniṃ, devattaṃ atha mānusaṃ; 

Sabbasoṇṇamayaṃ tassa, chadanaṃ dhārayissati. 

21 . 

‘‘‘Tiṃsakappasahassamhi, okkākakulasambhavo; 

Gotamo nāma gottena, satthā loke bhavissati. 

22 . 

‘‘‘Tassa dhammesu dāyādo, oraso dhammanimmito; 

Sabbāsave pariññāya, nibbāyissatināsavo. 

23 . 

‘‘‘Bhikkhusaṅghe nisīditvā, sīhanādaṃ nadissati’; 

Citake chattaṃ dhārenti, heṭṭhā chattamhi ḍayhatha. 

24 . 

‘‘Sāmaññaṃ me anuppattaṃ, kilesā jhāpitā mayā; 

Maṇḍape rukkhamūle vā, santāso me na vijjati. 

25 . 

‘‘Tiṃsakappasahassamhi, yaṃ dānamadadiṃ tadā; 

Duggatiṃ nābhijānāmi, sabbadānassidaṃ phalaṃ. 

26 . 

‘‘Kilesā jhāpitā mayhaṃ, bhavā sabbe samūhatā; 

Nāgova bandhanaṃ chetvā, viharāmi anāsavo. 

27 . 

‘‘Svāgataṃ vata me āsi, mama buddhassa santike; 

Tisso vijjā anuppattā, kataṃ buddhassa sāsanaṃ. 

28 . 

‘‘Paṭisambhidā catasso, vimokkhāpi ca aṭṭhime; 

Chaḷabhiññā sacchikatā, kataṃ buddhassa sāsanaṃ’’. 

Itthaṃ sudaṃ āyasmā yaso thero imā gāthāyo abhāsitthāti. 

Yasattherassāpadānaṃ paṭhamaṃ. 

2. Nadīkassapattheraapadānaṃ 

29 . 

‘‘Padumuttarassa bhagavato, lokajeṭṭhassa tādino; 

Piṇḍacāraṃ carantassa, vārato uttamaṃ yasaṃ; 

Aggaphalaṃ gahetvāna, adāsiṃ satthuno ahaṃ. 

30 . 

‘‘Tena kammena devindo, lokajeṭṭho narāsabho; 

Sampattomhi acalaṃ ṭhānaṃ, hitvā jayaparājayaṃ. 

31 . 

‘‘Satasahassito kappe, yaṃ phalaṃ adadiṃ tadā; 

Duggatiṃ nābhijānāmi, aggadānassidaṃ phalaṃ. 

32 . 

‘‘Kilesā jhāpitā mayhaṃ…pe… viharāmi anāsavo. 

33 . 

‘‘Svāgataṃ vata me āsi…pe… kataṃ buddhassa sāsanaṃ. 

34 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā nadīkassapo thero imā gāthāyo 

Abhāsitthāti. 

Nadīkassapattherassāpadānaṃ dutiyaṃ. 

3. Gayākassapattheraapadānaṃ 

35 . 

‘‘Ajinacammavatthohaṃ , khāribhāradharo tadā; 

Khārikaṃ hārayitvāna, kolaṃ ahāsi assamaṃ. 

36 . 

‘‘Bhagavā tamhi samaye, eko adutiyo jino; 

Mamassamaṃ upāgacchi, jotento sabbakālikaṃ. 

37 . 

‘‘Sakaṃ cittaṃ pasādetvā, abhivādetvāna subbataṃ; 

Ubho hatthehi paggayha, kolaṃ buddhassadāsahaṃ. 

38 . 

‘‘Ekatiṃse ito kappe, yaṃ phalaṃ adadiṃ tadā; 

Duggatiṃ nābhijānāmi, koladānassidaṃ phalaṃ. 

39 . 

‘‘Kilesā jhāpitā mayhaṃ…pe… viharāmi anāsavo. 

40 . 

‘‘Svāgataṃ vata me āsi…pe… kataṃ buddhassa sāsanaṃ. 

41 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā gayākassapo thero imā gāthāyo 

Abhāsitthāti. 

Gayākassapattherassāpadānaṃ tatiyaṃ. 

4. Kimilattheraapadānaṃ 

42 . 

‘‘Nibbute kakusandhamhi, brāhmaṇamhi vusīmati; 

Gahetvā salalaṃ mālaṃ, maṇḍapaṃ kārayiṃ ahaṃ. 

43 . 

‘‘Tāvatiṃsaṃ gato santo, labhimha byamhamuttamaṃ; 

Aññe devetirocāmi, puññakammassidaṃ phalaṃ. 

44 . 

‘‘Divā vā yadi vā rattiṃ, caṅkamanto ṭhito cahaṃ; 

Channo salalapupphehi, puññakammassidaṃ phalaṃ. 

45 . 

‘‘Imasmiṃyeva kappamhi, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

46 . 

‘‘Kilesā jhāpitā mayhaṃ…pe… viharāmi anāsavo. 

47 . 

‘‘Svāgataṃ vata me āsi…pe… kataṃ buddhassa sāsanaṃ. 

48 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā kimilo thero imā gāthāyo 

Abhāsitthāti. 

Kimilattherassāpadānaṃ catutthaṃ. 

5. Vajjīputtattheraapadānaṃ 

49 . 

‘‘Sahassaraṃsī bhagavā, sayambhū aparājito; 

Vivekā vuṭṭhahitvāna, gocarāyābhinikkhami. 

50 . 

‘‘Phalahattho ahaṃ disvā, upagacchiṃ narāsabhaṃ; 

Pasannacitto sumano, savaṇṭaṃ adadiṃ phalaṃ. 

51 . 

‘‘Catunnavutito kappe, yaṃ phalaṃ adadiṃ tadā; 

Duggatiṃ nābhijānāmi, phaladānassidaṃ phalaṃ. 

52 . 

‘‘Kilesā jhāpitā mayhaṃ…pe… viharāmi anāsavo. 

53 . 

‘‘Svāgataṃ vata me āsi…pe… kataṃ buddhassa sāsanaṃ. 

54 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā vajjīputto thero imā gāthāyo 

Abhāsitthāti. 

Vajjīputtattherassāpadānaṃ pañcamaṃ. 

6. Uttarattheraapadānaṃ 

55 . 

‘‘Sumedho nāma sambuddho, bāttiṃsavaralakkhaṇo; 

Vivekakāmo bhagavā, himavantamupāgami. 

56 . 

‘‘Ajjhogāhetvā himavantaṃ, aggo kāruṇiko muni; 

Pallaṅkaṃ ābhujitvāna, nisīdi purisuttamo. 

57 . 

‘‘Vijjadharo tadā āsiṃ, antalikkhacaro ahaṃ; 

Tisūlaṃ sugataṃ gayha, gacchāmi ambare tadā. 

58 . 

‘‘Pabbatagge yathā aggi, puṇṇamāyeva candimā; 

Vanaṃ obhāsate buddho, sālarājāva phullito. 

59 . 

‘‘Vanaggā nikkhamitvāna, buddharaṃsībhidhāvare ; 

Naḷaggivaṇṇasaṅkāsā , disvā cittaṃ pasādayiṃ. 

60 . 

‘‘Vicinaṃ addasaṃ pupphaṃ, kaṇikāraṃ devagandhikaṃ; 

Tīṇi pupphāni ādāya, buddhaseṭṭhamapūjayiṃ. 

61 . 

‘‘Buddhassa ānubhāvena, tīṇi pupphāni me tadā; 

Uddhaṃ vaṇṭā adhopattā, chāyaṃ kubbanti satthuno. 

62 . 

‘‘Tena kammena sukatena, cetanāpaṇidhīhi ca; 

Jahitvā mānusaṃ dehaṃ tāvatiṃsamagacchahaṃ. 

63 . 

‘‘Tattha me sukataṃ byamhaṃ, kaṇikārīti ñāyati; 

Saṭṭhiyojanamubbedhaṃ, tiṃsayojanavitthataṃ. 

64 . 

‘‘Sahassakaṇḍaṃ satabheṇḍu, dhajālu haritāmayaṃ; 

Satasahassaniyyūhā , byamhe pātubhaviṃsu me. 

65 . 

‘‘Soṇṇamayā maṇimayā, lohitaṅkamayāpi ca; 

Phalikāpi ca pallaṅkā, yenicchakā yadicchakā. 

66 . 

‘‘Mahārahañca sayanaṃ, tūlikā vikatīyutaṃ; 

Uddhalomiñca ekantaṃ, bimbohanasamāyutaṃ. 

67 . 

‘‘Bhavanā nikkhamitvāna, caranto devacārikaṃ; 

Yathā icchāmi gamanaṃ, devasaṅghapurakkhato. 

68 . 

‘‘Pupphassa heṭṭhā tiṭṭhāmi, uparicchadanaṃ mama; 

Samantā yojanasataṃ, kaṇikārehi chāditaṃ. 

69 . 

‘‘Saṭṭhituriyasahassāni , sāyapātaṃ upaṭṭhahuṃ; 

Parivārenti maṃ niccaṃ, rattindivamatanditā. 

70 . 

‘‘Tattha naccehi gītehi, tālehi vāditehi ca; 

Ramāmi khiḍḍā ratiyā, modāmi kāmakāmahaṃ. 

71 . 

‘‘Tattha bhutvā pivitvā ca, modāmi tidase tadā; 

Nārīgaṇehi sahito, modāmi byamhamuttame. 

72 . 

‘‘Satānaṃ pañcakkhattuñca, devarajjamakārayiṃ; 

Satānaṃ tīṇikkhattuñca, cakkavattī ahosahaṃ; 

Padesarajjaṃ vipulaṃ, gaṇanāto asaṅkhiyaṃ. 

73 . 

‘‘Bhave bhave saṃsaranto, mahābhogaṃ labhāmahaṃ; 

Bhoge me ūnatā natthi, buddhapūjāyidaṃ phalaṃ. 

74 . 

‘‘Duve bhave saṃsarāmi, devatte atha mānuse; 

Aññaṃ gatiṃ na jānāmi, buddhapūjāyidaṃ phalaṃ. 

75 . 

‘‘Duve kule pajāyāmi , khattiye cāpi brāhmaṇe; 

Nīce kule na jāyāmi, buddhapūjāyidaṃ phalaṃ. 

76 . 

‘‘Hatthiyānaṃ assayānaṃ, sivikaṃ sandamānikaṃ; 

Labhāmi sabbamevetaṃ, buddhapūjāyidaṃ phalaṃ. 

77 . 

‘‘Dāsīgaṇaṃ dāsagaṇaṃ, nāriyo samalaṅkatā; 

Labhāmi sabbamevetaṃ, buddhapūjāyidaṃ phalaṃ. 

78 . 

‘‘Koseyyakambaliyāni, khomakappāsikāni ca; 

Labhāmi sabbamevetaṃ, buddhapūjāyidaṃ phalaṃ. 

79 . 

‘‘Navavatthaṃ navaphalaṃ, navaggarasabhojanaṃ; 

Labhāmi sabbamevetaṃ, buddhapūjāyidaṃ phalaṃ. 

80 . 

‘‘Imaṃ khāda imaṃ bhuñja, imamhi sayane saya; 

Labhāmi sabbamevetaṃ, buddhapūjāyidaṃ phalaṃ. 

81 . 

‘‘Sabbattha pūjito homi, yaso accuggato mama; 

Mahāpakkho sadā homi, abhejjapariso sadā; 

Ñātīnaṃ uttamo homi, buddhapūjāyidaṃ phalaṃ. 

82 . 

‘‘Sītaṃ uṇhaṃ na jānāmi, pariḷāho na vijjati; 

Atho cetasikaṃ dukkhaṃ, hadaye me na vijjati. 

83 . 

‘‘Suvaṇṇavaṇṇo hutvāna, saṃsarāmi bhavābhave; 

Vevaṇṇiyaṃ na jānāmi, buddhapūjāyidaṃ phalaṃ. 

84 . 

‘‘Devalokā cavitvāna, sukkamūlena codito; 

Sāvatthiyaṃ pure jāto, mahāsālesu aḍḍhake. 

85 . 

‘‘Pañca kāmaguṇe hitvā, pabbajiṃ anagāriyaṃ; 

Jātiyā sattavassohaṃ, arahattamapāpuṇiṃ. 

86 . 

‘‘Upasampadāyī buddho, guṇamaññāya cakkhumā; 

Taruṇo pūjanīyohaṃ, buddhapūjāyidaṃ phalaṃ. 

87 . 

‘‘Dibbacakkhuvisuddhaṃ me, samādhikusalo ahaṃ; 

Abhiññāpāramippatto, buddhapūjāyidaṃ phalaṃ. 

88 . 

‘‘Paṭisambhidā anuppatto, iddhipādesu kovido; 

Dhammesu pāramippatto, buddhapūjāyidaṃ phalaṃ. 

89 . 

‘‘Tiṃsakappasahassamhi, yaṃ buddhamabhipūjayiṃ; 

Duggatiṃ nābhijānāmi, buddhapūjāyidaṃ phalaṃ. 

90 . 

‘‘Kilesā jhāpitā mayhaṃ…pe… viharāmi anāsavo. 

91 . 

‘‘Svāgataṃ vata me āsi…pe… kataṃ buddhassa sāsanaṃ. 

92 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā uttaro thero imā gāthāyo 

Abhāsitthāti. 

Uttarattherassāpadānaṃ chaṭṭhaṃ. 

7. Aparauttarattheraapadānaṃ 

93 . 

‘‘Nibbute lokanāthamhi, siddhatthe lokanāyake; 

Mama ñātī samānetvā, dhātupūjaṃ akāsahaṃ. 

94 . 

‘‘Catunnavutito kappe, yaṃ dhātumabhipūjayiṃ; 

Duggatiṃ nābhijānāmi, dhātupūjāyidaṃ phalaṃ. 

95 . 

‘‘Kilesā jhāpitā mayhaṃ…pe… viharāmi anāsavo. 

96 . 

‘‘Svāgataṃ vata me āsi…pe… kataṃ buddhassa sāsanaṃ. 

97 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā aparauttaratthero imā gāthāyo 

Abhāsitthāti. 

Aparassa uttarattherassāpadānaṃ sattamaṃ. 

8. Bhaddajittheraapadānaṃ 

98 . 

‘‘Ogayha yaṃ pokkharaṇiṃ, nānākuñjarasevitaṃ; 

Uddharāmi bhisaṃ tattha, ghāsahetu ahaṃ tadā. 

99 . 

‘‘Bhagavā tamhi samaye, padumuttarasavhayo; 

Rattambaradharo buddho, gacchate anilañjase. 

100 . 

‘‘Dhunanto paṃsukūlāni, saddaṃ assosahaṃ tadā; 

Uddhaṃ nijjhāyamānohaṃ, addasaṃ lokanāyakaṃ. 

101 . 

‘‘Tattheva ṭhitako santo, āyāciṃ lokanāyakaṃ; 

Madhuṃ bhisehi sahitaṃ, khīraṃ sappiṃ muḷālikaṃ . 

102 . 

‘‘Paṭiggaṇhātu me buddho, anukampāya cakkhumā; 

Tato kāruṇiko satthā, orohitvā mahāyaso. 

103 . 

‘‘Paṭiggaṇhi mama bhikkhaṃ, anukampāya cakkhumā; 

Paṭiggahetvā sambuddho, akā me anumodanaṃ. 

104 . 

‘‘‘Sukhī hotu mahāpuñña, gati tuyhaṃ samijjhatu; 

Iminā bhisadānena, labhassu vipulaṃ sukhaṃ’. 

105 . 

‘‘Idaṃ vatvāna sambuddho, jalajuttamanāmako; 

Bhikkhamādāya sambuddho, ākāsenāgamā jino. 

106 . 

‘‘Tato bhisaṃ gahetvāna, agacchiṃ mama assamaṃ; 

Bhisaṃ rukkhe laggetvāna, mama dānaṃ anussariṃ. 

107 . 

‘‘Mahāvāto uṭṭhahitvā, sañcālesi vanaṃ tadā; 

Ākāso abhinādittha, asanī ca phalī tadā. 

108 . 

‘‘Tato me asanīpāto, matthake nipatī tadā; 

Sohaṃ nisinnako santo, tattha kālaṅkato ahaṃ. 

109 . 

‘‘Puññakammena saññutto, tusitaṃ upapajjahaṃ; 

Kaḷevaraṃ me patitaṃ, devaloke ramāmahaṃ. 

110 . 

‘‘Chaḷasītisahassāni, nāriyo samalaṅkatā; 

Sāyaṃ pātaṃ upaṭṭhanti, bhisadānassidaṃ phalaṃ. 

111 . 

‘‘Manussayonimāgantvā, sukhito homahaṃ tadā; 

Bhogā me ūnatā natthi, bhisadānassidaṃ phalaṃ. 

112 . 

‘‘Anukampitako tena, devadevena tādinā; 

Sabbāsavaparikkhīṇā, natthi dāni punabbhavo. 

113 . 

‘‘Satasahassito kappe, yaṃ bhisaṃ adadiṃ tadā; 

Duggatiṃ nābhijānāmi, bhisadānassidaṃ phalaṃ. 

114 . 

‘‘Kilesā jhāpitā mayhaṃ…pe… viharāmi anāsavo. 

115 . 

‘‘Svāgataṃ vata me āsi…pe… kataṃ buddhassa sāsanaṃ. 

116 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā bhaddajitthero imā gāthāyo 

Abhāsitthāti. 

Bhaddajittherassāpadānaṃ aṭṭhamaṃ. 

9. Sivakattheraapadānaṃ 

117 . 

‘‘Esanāya carantassa, vipassissa mahesino; 

Rittakaṃ pattaṃ disvāna, kummāsaṃ pūrayiṃ ahaṃ. 

118 . 

‘‘Ekanavutito kappe, yaṃ bhikkhamadadiṃ tadā; 

Duggatiṃ nābhijānāmi, kummāsassa idaṃ phalaṃ. 

119 . 

‘‘Kilesā jhāpitā mayhaṃ…pe… viharāmi anāsavo. 

120 . 

‘‘Svāgataṃ vata me āsi…pe… kataṃ buddhassa sāsanaṃ. 

121 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā sivakatthero imā gāthāyo 

Abhāsitthāti. 

Sivakattherassāpadānaṃ navamaṃ. 

10. Upavānattheraapadānaṃ 

122 . 

‘‘Padumuttaro nāma jino, sabbadhammāna pāragū; 

Jalitvā aggikkhandhova, sambuddho parinibbuto. 

123 . 

‘‘Mahājanā samāgamma, pūjayitvā tathāgataṃ; 

Citaṃ katvāna sugataṃ, sarīraṃ abhiropayuṃ. 

124 . 

‘‘Sarīrakiccaṃ katvāna, dhātuṃ tattha samānayuṃ; 

Sadevamanussā sabbe, buddhathūpaṃ akaṃsu te. 

125 . 

‘‘Paṭhamā kañcanamayā, dutiyā ca maṇimayā; 

Tatiyā rūpiyamayā, catutthī phalikāmayā. 

126 . 

‘‘Tattha pañcamikā ceva , lohitaṅkamayā ahu; 

Chaṭṭhā masāragallassa, sabbaṃ ratanamayūpari. 

127 . 

‘‘Jaṅghā maṇimayā āsi, vedikā ratanāmayā; 

Sabbasoṇṇamayo thūpo, uddhaṃ yojanamuggato. 

128 . 

‘‘Devā tattha samāgantvā, ekato mantayuṃ tadā; 

‘Mayampi thūpaṃ kassāma, lokanāthassa tādino. 

129 . 

‘‘‘Dhātu āveṇikā natthi, sarīraṃ ekapiṇḍitaṃ; 

Imamhi buddhathūpamhi, kassāma kañcukaṃ mayaṃ’. 

130 . 

‘‘Devā sattahi ratnehi, aññaṃ vaḍḍhesuṃ yojanaṃ; 

Thūpo dviyojanubbedho, timiraṃ byapahanti so. 

131 . 

‘‘Nāgā tattha samāgantvā, ekato mantayuṃ tadā; 

‘Manussā ceva devā ca, buddhathūpaṃ akaṃsu te. 

132 . 

‘‘‘Mā no pamattā assumha, appamattā sadevakā; 

Mayampi thūpaṃ kassāma, lokanāthassa tādino’. 

133 . 

‘‘Indanīlaṃ mahānīlaṃ, atho jotirasaṃ maṇiṃ; 

Ekato sannipātetvā, buddhathūpaṃ achādayuṃ. 

134 . 

‘‘Sabbaṃ maṇimayaṃ āsi, yāvatā buddhacetiyaṃ; 

Tiyojanasamubbedhaṃ, ālokakaraṇaṃ tadā. 

135 . 

‘‘Garuḷā ca samāgantvā, ekato mantayuṃ tadā; 

‘Manussā devanāgā ca, buddhapūjaṃ akaṃsu te. 

136 . 

‘‘‘Mā no pamattā assumha, appamattā sadevakā; 

Mayampi thūpaṃ kassāma, lokanāthassa tādino’. 

137 . 

‘‘Sabbaṃ maṇimayaṃ thūpaṃ, akaruṃ te ca kañcukaṃ; 

Yojanaṃ tepi vaḍḍhesuṃ, āyataṃ buddhacetiyaṃ. 

138 . 

‘‘Catuyojanamubbedho, buddhathūpo virocati; 

Obhāseti disā sabbā, sataraṃsīva uggato. 

139 . 

‘‘Kumbhaṇḍā ca samāgantvā, ekato mantayuṃ tadā; 

‘Manussā ceva devā ca, nāgā ca garuḷā tathā. 

140 . 

‘‘‘Paccekaṃ buddhaseṭṭhassa, akaṃsu thūpamuttamaṃ; 

Mā no pamattā assumha, appamattā sadevakā. 

141 . 

‘‘‘Mayampi thūpaṃ kassāma, lokanāthassa tādino; 

Ratanehi chādessāma, āyataṃ buddhacetiyaṃ’. 

142 . 

‘‘Yojanaṃ tepi vaḍḍhesuṃ, āyataṃ buddhacetiyaṃ; 

Pañcayojanamubbedho, thūpo obhāsate tadā. 

143 . 

‘‘Yakkhā tattha samāgantvā, ekato mantayuṃ tadā; 

‘Manussā devanāgā ca, garuḷā ca kumbhaṇḍakā. 

144 . 

‘‘‘Paccekaṃ buddhaseṭṭhassa, akaṃsu thūpamuttamaṃ; 

Mā no pamattā assumha, appamattā sadevakā. 

145 . 

‘‘‘Mayampi thūpaṃ kassāma, lokanāthassa tādino; 

Phalikā chādayissāma, āyataṃ buddhacetiyaṃ’. 

146 . 

‘‘Yojanaṃ tepi vaḍḍhesuṃ, āyataṃ buddhacetiyaṃ; 

Chayojanikamubbedho, thūpo obhāsate tadā. 

147 . 

‘‘Gandhabbā ca samāgantvā, ekato mantayuṃ tadā; 

‘Manujā devatā nāgā, kumbhaṇḍā garuḷā tathā . 

148 . 

‘‘‘Sabbe akaṃsu buddhathūpaṃ, mayamettha akārakā; 

Mayampi thūpaṃ kassāma, lokanāthassa tādino’. 

149 . 

‘‘Vediyo satta katvāna, dhajaṃ chattaṃ akaṃsu te; 

Sabbasoṇṇamayaṃ thūpaṃ, gandhabbā kārayuṃ tadā. 

150 . 

‘‘Sattayojanamubbedho, thūpo obhāsate tadā; 

Rattindivā na ñāyanti, āloko hoti sabbadā. 

151 . 

‘‘Abhibhonti na tassābhā, candasūrā satārakā; 

Samantā yojanasate, padīpopi na pajjali. 

152 . 

‘‘Tena kālena ye keci, thūpaṃ pūjenti mānusā; 

Na te thūpaṃ āruhanti, ambare ukkhipanti te. 

153 . 

‘‘Devehi ṭhapito yakkho, abhisammatanāmako; 

Dhajaṃ vā pupphadāmaṃ vā, abhiropeti uttariṃ. 

154 . 

‘‘Na te passanti taṃ yakkhaṃ, dāmaṃ passanti gacchato; 

Evaṃ passitvā gacchantā, sabbe gacchanti suggatiṃ. 

155 . 

‘‘Viruddhā ye pāvacane, pasannā ye ca sāsane; 

Pāṭihīraṃ daṭṭhukāmā, thūpaṃ pūjenti mānusā. 

156 . 

‘‘Nagare haṃsavatiyā, ahosiṃ bhatako tadā; 

Āmoditaṃ janaṃ disvā, evaṃ cintesahaṃ tadā. 

157 . 

‘‘‘Uḷāro bhagavā neso, yassa dhātughare disaṃ; 

Imā ca janatā tuṭṭhā, kāraṃ kubbaṃ na tappare. 

158 . 

‘‘‘Ahampi kāraṃ kassāmi, lokanāthassa tādino; 

Tassa dhammesu dāyādo, bhavissāmi anāgate’. 

159 . 

‘‘Sudhotaṃ rajakenāhaṃ, uttareyyaṃ paṭaṃ mama; 

Veḷagge ālaggetvāna, dhajaṃ ukkhipimambare. 

160 . 

‘‘Abhisammatako gayha, ambare hāsi me dhajaṃ; 

Vāteritaṃ dhajaṃ disvā, bhiyyo hāsaṃ janesahaṃ. 

161 . 

‘‘Tattha cittaṃ pasādetvā, samaṇaṃ upasaṅkamiṃ; 

Taṃ bhikkhuṃ abhivādetvā, vipākaṃ pucchahaṃ dhaje. 

162 . 

‘‘So me kathesi ānandī, pītisañjananaṃ mama; 

‘Tassa dhajassa vipākaṃ, anubhossasi sabbadā. 

163 . 

‘‘‘Hatthiassarathāpattī, senā ca caturaṅginī; 

Parivāressanti taṃ niccaṃ, dhajadānassidaṃ phalaṃ. 

164 . 

‘‘‘Saṭṭhituriyasahassāni, bheriyo samalaṅkatā; 

Parivāressanti taṃ niccaṃ, dhajadānassidaṃ phalaṃ. 

165 . 

‘‘‘Chaḷasītisahassāni , nāriyo samalaṅkatā; 

Vicittavatthābharaṇā, āmukkamaṇikuṇḍalā. 

166 . 

‘‘‘Āḷārapamhā hasulā, susaññā tanumajjhimā; 

Parivāressanti taṃ niccaṃ, dhajadānassidaṃ phalaṃ. 

167 . 

‘‘‘Tiṃsakappasahassāni, devaloke ramissasi; 

Asītikkhattuṃ devindo, devarajjaṃ karissasi. 

168 . 

‘‘‘Sahassakkhattuṃ rājā ca, cakkavattī bhavissati; 

Padesarajjaṃ vipulaṃ, gaṇanāto asaṅkhiyaṃ. 

169 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

170 . 

‘‘‘Devalokā cavitvāna, sukkamūlena codito; 

Puññakammena saññutto, brahmabandhu bhavissasi. 

171 . 

‘‘‘Asītikoṭiṃ chaḍḍetvā, dāse kammakare bahū; 

Gotamassa bhagavato, sāsane pabbajissasi. 

172 . 

‘‘‘Ārādhayitvā sambuddhaṃ, gotamaṃ sakyapuṅgavaṃ; 

Upavānoti nāmena, hessasi satthu sāvako’. 

173 . 

‘‘Satasahasse kataṃ kammaṃ, phalaṃ dassesi me idha; 

Sumutto saravegova, kilese jhāpayiṃ mama. 

174 . 

‘‘Cakkavattissa santassa, cātuddīpissarassa me; 

Tīṇi yojanāni sāmantā, ussīyanti dhajā sadā. 

175 . 

‘‘Satasahassito kappe, yaṃ kammamakariṃ tadā; 

Duggatiṃ nābhijānāmi, dhajadānassidaṃ phalaṃ. 

176 . 

‘‘Kilesā jhāpitā mayhaṃ…pe… viharāmi anāsavo. 

177 . 

‘‘Svāgataṃ vata me āsi…pe… kataṃ buddhassa sāsanaṃ. 

178 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā upavānatthero imā gāthāyo 

Abhāsitthāti. 

Upavānattherassāpadānaṃ dasamaṃ. 

11. Raṭṭhapālattheraapadānaṃ 

179 . 

‘‘Padumuttarassa bhagavato, lokajeṭṭhassa tādino; 

Varanāgo mayā dinno, īsādanto urūḷhavā. 

180 . 

‘‘Setacchattopasobhito, sakappano sahatthipo; 

Agghāpetvāna taṃ sabbaṃ, saṅghārāmaṃ akārayiṃ. 

181 . 

‘‘Catupaññāsasahassāni, pāsāde kārayiṃ ahaṃ; 

Mahoghadānaṃ karitvāna, niyyādesiṃ mahesino. 

182 . 

‘‘Anumodi mahāvīro, sayambhū aggapuggalo; 

Sabbe jane hāsayanto, desesi amataṃ padaṃ. 

183 . 

‘‘Taṃ me buddho viyākāsi, jalajuttamanāmako; 

Bhikkhusaṅghe nisīditvā, imā gāthā abhāsatha. 

184 . 

‘‘‘Catupaññāsasahassāni, pāsāde kārayī ayaṃ; 

Kathayissāmi vipākaṃ, suṇātha mama bhāsato. 

185 . 

‘‘‘Aṭṭhārasasahassāni, kūṭāgārā bhavissare; 

Byamhuttamamhi nibbattā, sabbasoṇṇamayā ca te. 

186 . 

‘‘‘Paññāsakkhattuṃ devindo, devarajjaṃ karissati; 

Aṭṭhapaññāsakkhattuñca, cakkavattī bhavissati. 

187 . 

‘‘‘Kappasatasahassamhi, okkākakulasambhavo; 

Gotamo nāma gottena, satthā loke bhavissati. 

188 . 

‘‘‘Devalokā cavitvāna, sukkamūlena codito; 

Aḍḍhe kule mahābhoge, nibbattissati tāvade. 

189 . 

‘‘‘So pacchā pabbajitvāna, sukkamūlena codito; 

Raṭṭhapāloti nāmena, hessati satthu sāvako. 

190 . 

‘‘‘Padhānapahitatto so, upasanto nirūpadhi; 

Sabbāsave pariññāya, nibbāyissatināsavo’. 

191 . 

‘‘Uṭṭhāya abhinikkhamma, jahitā bhogasampadā; 

Kheḷapiṇḍeva bhogamhi, pemaṃ mayhaṃ na vijjati. 

192 . 

‘‘Vīriyaṃ me dhuradhorayhaṃ, yogakkhemādhivāhanaṃ; 

Dhāremi antimaṃ dehaṃ, sammāsambuddhasāsane. 

193 . 

‘‘Kilesā jhāpitā mayhaṃ…pe… viharāmi anāsavo. 

194 . 

‘‘Svāgataṃ vata me āsi…pe… kataṃ buddhassa sāsanaṃ. 

195 . 

‘‘Paṭisambhidā catasso…pe… kataṃ buddhassa sāsanaṃ’’. 

Itthaṃ sudaṃ āyasmā raṭṭhapālo thero imā gāthāyo 

Abhāsitthāti. 

Raṭṭhapālattherassāpadānaṃ ekādasamaṃ. 

Yasavaggo chapaññāsamo. 

Tassuddānaṃ – 

Yaso nadīkassapo ca, gayākimilavajjino; 

Duve uttarā bhaddajī, sivako upavāhano; 

Raṭṭhapālo ekasataṃ, gāthānaṃ pañcanavuti. 

Therāpadānaṃ samattaṃ. 

Ettāvatā buddhāpadānañca paccekāpadānañca therāpadānañca 

Samattāni. 

