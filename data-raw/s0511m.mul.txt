 

Namo tassa bhagavato arahato sammāsambuddhassa 

Khuddakanikāye 

Buddhavaṃsapāḷi 

1. Ratanacaṅkamanakaṇḍaṃ 

1 . 

Brahmā ca lokādhipatī sahampatī , katañjalī anadhivaraṃ ayācatha; 

‘‘Santīdha sattāpparajakkhajātikā, desehi dhammaṃ anukampimaṃ pajaṃ’’. 

2 . 

Sampannavijjācaraṇassa tādino, jutindharassantimadehadhārino; 

Tathāgatassappaṭipuggalassa, uppajji kāruññatā sabbasatte. 

3 . 

‘‘Na hete jānanti sadevamānusā, buddho ayaṃ kīdisako naruttamo; 

Iddhibalaṃ paññābalañca kīdisaṃ, buddhabalaṃ lokahitassa kīdisaṃ. 

4 . 

‘‘Na hete jānanti sadevamānusā, buddho ayaṃ edisako naruttamo; 

Iddhibalaṃ paññābalañca edisaṃ, buddhabalaṃ lokahitassa edisaṃ. 

5 . 

‘‘Handāhaṃ dassayissāmi, buddhabalamanuttaraṃ; 

Caṅkamaṃ māpayissāmi, nabhe ratanamaṇḍitaṃ’’. 

6 . 

Bhummā mahārājikā tāvatiṃsā, yāmā ca devā tusitā ca nimmitā; 

Paranimmitā yepi ca brahmakāyikā, ānanditā vipulamakaṃsu ghosaṃ. 

7 . 

Obhāsitā ca pathavī sadevakā, puthū ca lokantarikā asaṃvutā; 

Tamo ca tibbo vihato tadā ahu, disvāna accherakaṃ pāṭihīraṃ. 

8 . 

Sadevagandhabbamanussarakkhase, ābhā uḷārā vipulā ajāyatha; 

Imasmiṃ loke parasmiñcobhayasmiṃ , adho ca uddhaṃ tiriyañca vitthataṃ. 

9 . 

Sattuttamo anadhivaro vināyako, satthā ahū devamanussapūjito; 

Mahānubhāvo satapuññalakkhaṇo, dassesi accherakaṃ pāṭihīraṃ. 

10 . 

So yācito devavarena cakkhumā, atthaṃ samekkhitvā tadā naruttamo; 

Caṅkamaṃ māpayi lokanāyako, suniṭṭhitaṃ sabbaratananimmitaṃ. 

11 . 

Iddhī ca ādesanānusāsanī, tipāṭihīre bhagavā vasī ahu; 

Caṅkamaṃ māpayi lokanāyako, suniṭṭhitaṃ sabbaratananimmitaṃ. 

12 . 

Dasasahassīlokadhātuyā, sinerupabbatuttame; 

Thambheva dassesi paṭipāṭiyā, caṅkame ratanāmaye. 

13 . 

Dasasahassī atikkamma, caṅkamaṃ māpayī jino; 

Sabbasoṇṇamayā passe, caṅkame ratanāmaye. 

14 . 

Tulāsaṅghāṭānuvaggā , sovaṇṇaphalakatthatā; 

Vedikā sabbasovaṇṇā, dubhato passesu nimmitā. 

15 . 

Maṇimuttāvālukākiṇṇā, nimmito ratanāmayo; 

Obhāseti disā sabbā, sataraṃsīva uggato. 

16 . 

Tasmiṃ caṅkamane dhīro, dvattiṃsavaralakkhaṇo; 

Virocamāno sambuddho, caṅkame caṅkamī jino. 

17 . 

Dibbaṃ mandāravaṃ pupphaṃ, padumaṃ pārichattakaṃ; 

Caṅkamane okiranti, sabbe devā samāgatā. 

18 . 

Passanti taṃ devasaṅghā, dasasahassī pamoditā; 

Namassamānā nipatanti, tuṭṭhahaṭṭhā pamoditā. 

19 . 

Tāvatiṃsā ca yāmā ca, tusitā cāpi devatā; 

Nimmānaratino devā, ye devā vasavattino; 

Udaggacittā sumanā, passanti lokanāyakaṃ. 

20 . 

Sadevagandhabbamanussarakkhasā, nāgā supaṇṇā atha vāpi kinnarā; 

Passanti taṃ lokahitānukampakaṃ, nabheva accuggatacandamaṇḍalaṃ. 

21 . 

Ābhassarā subhakiṇhā, vehapphalā akaniṭṭhā ca devatā; 

Susuddhasukkavatthavasanā, tiṭṭhanti pañjalīkatā. 

22 . 

Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ; 

Bhamenti celāni ca ambare tadā, ‘‘aho jino lokahitānukampako. 

23 . 

‘‘Tuvaṃ satthā ca ketū ca, dhajo yūpo ca pāṇinaṃ; 

Parāyano patiṭṭhā ca, dīpo ca dvipaduttamo . 

24 . 

‘‘Dasasahassīlokadhātuyā, devatāyo mahiddhikā; 

Parivāretvā namassanti, tuṭṭhahaṭṭhā pamoditā. 

25 . 

‘‘Devatā devakaññā ca, pasannā tuṭṭhamānasā; 

Pañcavaṇṇikapupphehi, pūjayanti narāsabhaṃ. 

26 . 

‘‘Passanti taṃ devasaṅghā, pasannā tuṭṭhamānasā; 

Pañcavaṇṇikapupphehi, pūjayanti narāsabhaṃ. 

27 . 

‘‘Aho acchariyaṃ loke, abbhutaṃ lomahaṃsanaṃ; 

Na medisaṃ bhūtapubbaṃ, accheraṃ lomahaṃsanaṃ’’. 

28 . 

Sakasakamhi bhavane, nisīditvāna devatā; 

Hasanti tā mahāhasitaṃ, disvānaccherakaṃ nabhe. 

29 . 

Ākāsaṭṭhā ca bhūmaṭṭhā, tiṇapanthanivāsino; 

Katañjalī namassanti, tuṭṭhahaṭṭhā pamoditā. 

30 . 

Yepi dīghāyukā nāgā, puññavanto mahiddhikā; 

Pamoditā namassanti, pūjayanti naruttamaṃ. 

31 . 

Saṅgītiyo pavattenti, ambare anilañjase; 

Cammanaddhāni vādenti, disvānaccherakaṃ nabhe. 

32 . 

Saṅkhā ca paṇavā ceva, athopi ḍiṇḍimā bahū; 

Antalikkhasmiṃ vajjanti, disvānaccherakaṃ nabhe. 

33 . 

Abbhuto vata no ajja, uppajji lomahaṃsano; 

Dhuvamatthasiddhiṃ labhāma, khaṇo no paṭipādito. 

34 . 

Buddhoti tesaṃ sutvāna, pīti uppajji tāvade; 

Buddho buddhoti kathayantā, tiṭṭhanti pañjalīkatā. 

35 . 

Hiṅkārā sādhukārā ca , ukkuṭṭhi sampahaṃsanaṃ ; 

Pajā ca vividhā gagane, vattenti pañjalīkatā. 

36 . 

Gāyanti seḷenti ca vādayanti ca, bhujāni pothenti ca naccayanti ca; 

Muñcanti pupphaṃ pana pañcavaṇṇikaṃ, mandāravaṃ candanacuṇṇamissitaṃ. 

37 . 

‘‘Yathā tuyhaṃ mahāvīra, pādesu cakkalakkhaṇaṃ; 

Dhajavajirapaṭākā, vaḍḍhamānaṅkusācitaṃ. 

38 . 

‘‘Rūpe sīle samādhimhi, paññāya ca asādiso; 

Vimuttiyā asamasamo, dhammacakkappavattane. 

39 . 

‘‘Dasanāgabalaṃ kāye, tuyhaṃ pākatikaṃ balaṃ; 

Iddhibalena asamo, dhammacakkappavattane. 

40 . 

‘‘Evaṃ sabbaguṇūpetaṃ, sabbaṅgasamupāgataṃ; 

Mahāmuniṃ kāruṇikaṃ, lokanāthaṃ namassatha. 

41 . 

‘‘Abhivādanaṃ thomanañca, vandanañca pasaṃsanaṃ; 

Namassanañca pūjañca, sabbaṃ arahasī tuvaṃ. 

42 . 

‘‘Ye keci loke vandaneyyā, vandanaṃ arahanti ye; 

Sabbaseṭṭho mahāvīra, sadiso te na vijjati. 

43 . 

‘‘Sāriputto mahāpañño, samādhijjhānakovido; 

Gijjhakūṭe ṭhitoyeva, passati lokanāyakaṃ. 

44 . 

‘‘Suphullaṃ sālarājaṃva, candaṃva gagane yathā; 

Majjhanhikeva sūriyaṃ, olokesi narāsabhaṃ. 

45 . 

‘‘Jalantaṃ dīparukkhaṃva, taruṇasūriyaṃva uggataṃ; 

Byāmappabhānurañjitaṃ, dhīraṃ passati lokanāyakaṃ. 

46 . 

‘‘Pañcannaṃ bhikkhusatānaṃ, katakiccāna tādinaṃ; 

Khīṇāsavānaṃ vimalānaṃ, khaṇena sannipātayi. 

47 . 

‘‘Lokappasādanaṃ nāma, pāṭihīraṃ nidassayi; 

Amhepi tattha gantvāna, vandissāma mayaṃ jinaṃ. 

48 . 

‘‘Etha sabbe gamissāma, pucchissāma mayaṃ jinaṃ; 

Kaṅkhaṃ vinodayissāma, passitvā lokanāyakaṃ’’. 

49 . 

Sādhūti te paṭissutvā, nipakā saṃvutindriyā; 

Pattacīvaramādāya, taramānā upāgamuṃ. 

50 . 

Khīṇāsavehi vimalehi, dantehi uttame dame; 

Sāriputto mahāpañño, iddhiyā upasaṅkami. 

51 . 

Tehi bhikkhūhi parivuto, sāriputto mahāgaṇī; 

Laḷanto devova gagane, iddhiyā upasaṅkami. 

52 . 

Ukkāsitañca khipitaṃ , ajjhupekkhiya subbatā; 

Sagāravā sappatissā, sambuddhaṃ upasaṅkamuṃ. 

53 . 

Upasaṅkamitvā passanti, sayambhuṃ lokanāyakaṃ; 

Nabhe accuggataṃ dhīraṃ, candaṃva gagane yathā. 

54 . 

Jalantaṃ dīparukkhaṃva, vijjuṃva gagane yathā; 

Majjhanhikeva sūriyaṃ, passanti lokanāyakaṃ. 

55 . 

Pañcabhikkhusatā sabbe, passanti lokanāyakaṃ; 

Rahadamiva vippasannaṃ, suphullaṃ padumaṃ yathā. 

56 . 

Añjaliṃ paggahetvāna, tuṭṭhahaṭṭhā pamoditā; 

Namassamānā nipatanti, satthuno cakkalakkhaṇe. 

57 . 

Sāriputto mahāpañño, koraṇḍasamasādiso; 

Samādhijjhānakusalo, vandate lokanāyakaṃ. 

58 . 

Gajjitā kālameghova, nīluppalasamasādiso; 

Iddhibalena asamo, moggallāno mahiddhiko. 

59 . 

Mahākassapopi ca thero, uttattakanakasannibho; 

Dhutaguṇe agganikkhitto, thomito satthuvaṇṇito. 

60 . 

Dibbacakkhūnaṃ yo aggo, anuruddho mahāgaṇī; 

Ñātiseṭṭho bhagavato, avidūreva tiṭṭhati. 

61 . 

Āpattianāpattiyā , satekicchāya kovido; 

Vinaye agganikkhitto, upāli satthuvaṇṇito. 

62 . 

Sukhumanipuṇatthapaṭividdho, kathikānaṃ pavaro gaṇī; 

Isi mantāniyā putto, puṇṇo nāmāti vissuto. 

63 . 

Etesaṃ cittamaññāya, opammakusalo muni; 

Kaṅkhacchedo mahāvīro, kathesi attano guṇaṃ. 

64 . 

‘‘Cattāro te asaṅkheyyā, koṭi yesaṃ na nāyati; 

Sattakāyo ca ākāso, cakkavāḷā canantakā; 

Buddhañāṇaṃ appameyyaṃ, na sakkā ete vijānituṃ. 

65 . 

‘‘Kimetaṃ acchariyaṃ loke, yaṃ me iddhivikubbanaṃ; 

Aññe bahū acchariyā, abbhutā lomahaṃsanā. 

66 . 

‘‘Yadāhaṃ tusite kāye, santusito nāmahaṃ tadā; 

Dasasahassī samāgamma, yācanti pañjalī mamaṃ. 

67 . 

‘‘‘Kālo kho te mahāvīra, uppajja mātukucchiyaṃ; 

Sadevakaṃ tārayanto, bujjhassu amataṃ padaṃ’. 

68 . 

‘‘Tusitā kāyā cavitvāna, yadā okkami kucchiyaṃ; 

Dasasahassīlokadhātu, kampittha dharaṇī tadā. 

69 . 

‘‘Yadāhaṃ mātukucchito, sampajānova nikkhamiṃ; 

Sādhukāraṃ pavattenti, dasasahassī pakampatha. 

70 . 

‘‘Okkantiṃ me samo natthi, jātito abhinikkhame; 

Sambodhiyaṃ ahaṃ seṭṭho, dhammacakkappavattane. 

71 . 

‘‘Aho acchariyaṃ loke, buddhānaṃ guṇamahantatā; 

Dasasahassīlokadhātu, chappakāraṃ pakampatha; 

Obhāso ca mahā āsi, accheraṃ lomahaṃsanaṃ’’. 

72 . 

Bhagavā tamhi samaye, lokajeṭṭho narāsabho; 

Sadevakaṃ dassayanto, iddhiyā caṅkamī jino. 

73 . 

Caṅkame caṅkamantova, kathesi lokanāyako; 

Antarā na nivatteti, catuhatthe caṅkame yathā. 

74 . 

Sāriputto mahāpañño, samādhijjhānakovido; 

Paññāya pāramippatto, pucchati lokanāyakaṃ. 

75 . 

‘‘Kīdiso te mahāvīra, abhinīhāro naruttama; 

Kamhi kāle tayā dhīra, patthitā bodhimuttamā. 

76 . 

‘‘Dānaṃ sīlañca nekkhammaṃ, paññāvīriyañca kīdisaṃ; 

Khantisaccamadhiṭṭhānaṃ, mettupekkhā ca kīdisā. 

77 . 

‘‘Dasa pāramī tayā dhīra, kīdisī lokanāyaka; 

Kathaṃ upapāramī puṇṇā, paramatthapāramī kathaṃ’’. 

78 . 

Tassa puṭṭho viyākāsi, karavīkamadhuragiro; 

Nibbāpayanto hadayaṃ, hāsayanto sadevakaṃ. 

79 . 

Atītabuddhānaṃ jinānaṃ desitaṃ, nikīlitaṃ buddhaparamparāgataṃ; 

Pubbenivāsānugatāya buddhiyā, pakāsayī lokahitaṃ sadevake. 

80 . 

‘‘Pītipāmojjajananaṃ, sokasallavinodanaṃ; 

Sabbasampattipaṭilābhaṃ, cittīkatvā suṇātha me. 

81 . 

‘‘Madanimmadanaṃ sokanudaṃ, saṃsāraparimocanaṃ; 

Sabbadukkhakkhayaṃ maggaṃ, sakkaccaṃ paṭipajjathā’’ti. 

Ratanacaṅkamanakaṇḍo niṭṭhito. 

2. Sumedhapatthanākathā 

1 . 

Kappe ca satasahasse, caturo ca asaṅkhiye; 

Amaraṃ nāma nagaraṃ, dassaneyyaṃ manoramaṃ. 

2 . 

Dasahi saddehi avivittaṃ, annapānasamāyutaṃ; 

Hatthisaddaṃ assasaddaṃ, bherisaṅkharathāni ca; 

Khādatha pivatha ceva, annapānena ghositaṃ. 

3 . 

Nagaraṃ sabbaṅgasampannaṃ, sabbakammamupāgataṃ; 

Sattaratanasampannaṃ, nānājanasamākulaṃ; 

Samiddhaṃ devanagaraṃva, āvāsaṃ puññakamminaṃ. 

4 . 

Nagare amaravatiyā, sumedho nāma brāhmaṇo; 

Anekakoṭisannicayo, pahūtadhanadhaññavā. 

5 . 

Ajjhāyako mantadharo, tiṇṇaṃ vedāna pāragū; 

Lakkhaṇe itihāse ca, sadhamme pāramiṃ gato. 

6 . 

Rahogato nisīditvā, evaṃ cintesahaṃ tadā; 

‘‘Dukkho punabbhavo nāma, sarīrassa ca bhedanaṃ. 

7 . 

‘‘Jātidhammo jarādhammo, byādhidhammo sahaṃ tadā; 

Ajaraṃ amataṃ khemaṃ, pariyesissāmi nibbutiṃ. 

8 . 

‘‘Yaṃnūnimaṃ pūtikāyaṃ, nānākuṇapapūritaṃ; 

Chaḍḍayitvāna gaccheyyaṃ, anapekkho anatthiko. 

9 . 

‘‘Atthi hehiti so maggo, na so sakkā na hetuye; 

Pariyesissāmi taṃ maggaṃ, bhavato parimuttiyā. 

10 . 

‘‘Yathāpi dukkhe vijjante, sukhaṃ nāmapi vijjati; 

Evaṃ bhave vijjamāne, vibhavopi icchitabbako. 

11 . 

‘‘Yathāpi uṇhe vijjante, aparaṃ vijjati sītalaṃ; 

Evaṃ tividhaggi vijjante, nibbānaṃ icchitabbakaṃ. 

12 . 

‘‘Yathāpi pāpe vijjante, kalyāṇamapi vijjati; 

Evameva jāti vijjante, ajātipicchitabbakaṃ. 

13 . 

‘‘Yathā gūthagato puriso, taḷākaṃ disvāna pūritaṃ; 

Na gavesati taṃ taḷākaṃ, na doso taḷākassa so. 

14 . 

‘‘Evaṃ kilesamaladhova, vijjante amatantaḷe; 

Na gavesati taṃ taḷākaṃ, na doso amatantaḷe. 

15 . 

‘‘Yathā arīhi pariruddho, vijjante gamanampathe; 

Na palāyati so puriso, na doso añjasassa so. 

16 . 

‘‘Evaṃ kilesapariruddho, vijjamāne sive pathe; 

Na gavesati taṃ maggaṃ, na doso sivamañjase. 

17 . 

‘‘Yathāpi byādhito puriso, vijjamāne tikicchake; 

Na tikicchāpeti taṃ byādhiṃ, na doso so tikicchake. 

18 . 

‘‘Evaṃ kilesabyādhīhi, dukkhito paripīḷito; 

Na gavesati taṃ ācariyaṃ, na doso so vināyake. 

19 . 

‘‘Yathāpi kuṇapaṃ puriso, kaṇṭhe bandhaṃ jigucchiya; 

Mocayitvāna gaccheyya, sukhī serī sayaṃvasī. 

20 . 

‘‘Tathevimaṃ pūtikāyaṃ, nānākuṇapasañcayaṃ; 

Chaḍḍayitvāna gaccheyyaṃ, anapekkho anatthiko. 

21 . 

‘‘Yathā uccāraṭṭhānamhi, karīsaṃ naranāriyo; 

Chaḍḍayitvāna gacchanti, anapekkhā anatthikā. 

22 . 

‘‘Evamevāhaṃ imaṃ kāyaṃ, nānākuṇapapūritaṃ; 

Chaḍḍayitvāna gacchissaṃ, vaccaṃ katvā yathā kuṭiṃ. 

23 . 

‘‘Yathāpi jajjaraṃ nāvaṃ, paluggaṃ udagāhiniṃ ; 

Sāmī chaḍḍetvā gacchanti, anapekkhā anatthikā. 

24 . 

‘‘Evamevāhaṃ imaṃ kāyaṃ, navacchiddaṃ dhuvassavaṃ; 

Chaḍḍayitvāna gacchissaṃ, jiṇṇanāvaṃva sāmikā. 

25 . 

‘‘Yathāpi puriso corehi, gacchanto bhaṇḍamādiya; 

Bhaṇḍacchedabhayaṃ disvā, chaḍḍayitvāna gacchati. 

26 . 

‘‘Evameva ayaṃ kāyo, mahācorasamo viya; 

Pahāyimaṃ gamissāmi, kusalacchedanā bhayā’’. 

27 . 

Evāhaṃ cintayitvāna, nekakoṭisataṃ dhanaṃ; 

Nāthānāthānaṃ datvāna, himavantamupāgamiṃ. 

28 . 

Himavantassāvidūre, dhammiko nāma pabbato; 

Assamo sukato mayhaṃ, paṇṇasālā sumāpitā. 

29 . 

Caṅkamaṃ tattha māpesiṃ, pañcadosavivajjitaṃ; 

Aṭṭhaguṇasamūpetaṃ, abhiññābalamāhariṃ. 

30 . 

Sāṭakaṃ pajahiṃ tattha, navadosamupāgataṃ; 

Vākacīraṃ nivāsesiṃ, dvādasaguṇamupāgataṃ. 

31 . 

Aṭṭhadosasamākiṇṇaṃ , pajahiṃ paṇṇasālakaṃ; 

Upāgamiṃ rukkhamūlaṃ, guṇe dasahupāgataṃ. 

32 . 

Vāpitaṃ ropitaṃ dhaññaṃ, pajahiṃ niravasesato; 

Anekaguṇasampannaṃ, pavattaphalamādiyiṃ. 

33 . 

Tatthappadhānaṃ padahiṃ, nisajjaṭṭhānacaṅkame; 

Abbhantaramhi sattāhe, abhiññābalapāpuṇiṃ. 

34 . 

Evaṃ me siddhippattassa, vasībhūtassa sāsane; 

Dīpaṅkaro nāma jino, uppajji lokanāyako. 

35 . 

Uppajjante ca jāyante, bujjhante dhammadesane; 

Caturo nimitte nāddasaṃ, jhānaratisamappito. 

36 . 

Paccantadesavisaye, nimantetvā tathāgataṃ; 

Tassa āgamanaṃ maggaṃ, sodhenti tuṭṭhamānasā. 

37 . 

Ahaṃ tena samayena, nikkhamitvā sakassamā; 

Dhunanto vākacīrāni, gacchāmi ambare tadā. 

38 . 

Vedajātaṃ janaṃ disvā, tuṭṭhahaṭṭhaṃ pamoditaṃ; 

Orohitvāna gaganā, manusse pucchi tāvade. 

39 . 

‘‘Tuṭṭhahaṭṭho pamudito, vedajāto mahājano; 

Kassa sodhīyati maggo, añjasaṃ vaṭumāyanaṃ’’. 

40 . 

Te me puṭṭhā viyākaṃsu, ‘‘buddho loke anuttaro; 

Dīpaṅkaro nāma jino, uppajji lokanāyako; 

Tassa sodhīyati maggo, añjasaṃ vaṭumāyanaṃ’’. 

41 . 

Buddhotivacanaṃ sutvāna, pīti uppajji tāvade; 

Buddho buddhoti kathayanto, somanassaṃ pavedayiṃ. 

42 . 

Tattha ṭhatvā vicintesiṃ, tuṭṭho saṃviggamānaso; 

‘‘Idha bījāni ropissaṃ, khaṇo ve mā upaccagā. 

43 . 

‘‘Yadi buddhassa sodhetha, ekokāsaṃ dadātha me; 

Ahampi sodhayissāmi, añjasaṃ vaṭumāyanaṃ’’. 

44 . 

Adaṃsu te mamokāsaṃ, sodhetuṃ añjasaṃ tadā; 

Buddho buddhoti cintento, maggaṃ sodhemahaṃ tadā. 

45 . 

Aniṭṭhite mamokāse, dīpaṅkaro mahāmuni; 

Catūhi satasahassehi, chaḷabhiññehi tādihi; 

Khīṇāsavehi vimalehi, paṭipajji añjasaṃ jino. 

46 . 

Paccuggamanā vattanti, vajjanti bheriyo bahū; 

Āmoditā naramarū, sādhukāraṃ pavattayuṃ. 

47 . 

Devā manusse passanti, manussāpi ca devatā; 

Ubhopi te pañjalikā, anuyanti tathāgataṃ. 

48 . 

Devā dibbehi turiyehi, manussā mānusehi ca ; 

Ubhopi te vajjayantā, anuyanti tathāgataṃ. 

49 . 

Dibbaṃ mandāravaṃ pupphaṃ, padumaṃ pārichattakaṃ; 

Disodisaṃ okiranti, ākāsanabhagatā marū. 

50 . 

Dibbaṃ candanacuṇṇañca, varagandhañca kevalaṃ; 

Disodisaṃ okiranti, ākāsanabhagatā marū. 

51 . 

Campakaṃ saralaṃ nīpaṃ, nāgapunnāgaketakaṃ; 

Disodisaṃ ukkhipanti, bhūmitalagatā narā. 

52 . 

Kese muñcitvāhaṃ tattha, vākacīrañca cammakaṃ; 

Kalale pattharitvāna, avakujjo nipajjahaṃ. 

53 . 

‘‘Akkamitvāna maṃ buddho, saha sissehi gacchatu; 

Mā naṃ kalale akkamittha, hitāya me bhavissati’’. 

54 . 

Pathaviyaṃ nipannassa, evaṃ me āsi cetaso; 

‘‘Icchamāno ahaṃ ajja, kilese jhāpaye mama. 

55 . 

‘‘Kiṃ me aññātavesena, dhammaṃ sacchikatenidha; 

Sabbaññutaṃ pāpuṇitvā, buddho hessaṃ sadevake. 

56 . 

‘‘Kiṃ me ekena tiṇṇena, purisena thāmadassinā; 

Sabbaññutaṃ pāpuṇitvā, santāressaṃ sadevakaṃ. 

57 . 

‘‘Iminā me adhikārena, katena purisuttame; 

Sabbaññutaṃ pāpuṇitvā, tāremi janataṃ bahuṃ. 

58 . 

‘‘Saṃsārasotaṃ chinditvā, viddhaṃsetvā tayo bhave; 

Dhammanāvaṃ samāruyha, santāressaṃ sadevakaṃ’’. 

59 . 

Manussattaṃ liṅgasampatti, hetu satthāradassanaṃ; 

Pabbajjā guṇasampatti, adhikāro ca chandatā; 

Aṭṭhadhammasamodhānā, abhinīhāro samijjhati. 

60 . 

Dīpaṅkaro lokavidū, āhutīnaṃ paṭiggaho; 

Ussīsake maṃ ṭhatvāna, idaṃ vacanamabravi. 

61 . 

‘‘Passatha imaṃ tāpasaṃ, jaṭilaṃ uggatāpanaṃ; 

Aparimeyyito kappe, buddho loke bhavissati. 

62 . 

‘‘Ahu kapilavhayā rammā, nikkhamitvā tathāgato; 

Padhānaṃ padahitvāna, katvā dukkarakārikaṃ. 

63 . 

‘‘Ajapālarukkhamūlasmiṃ, nisīditvā tathāgato; 

Tattha pāyāsaṃ paggayha, nerañjaramupehiti. 

64 . 

‘‘Nerañjarāya tīramhi, pāyāsaṃ ada so jino; 

Paṭiyattavaramaggena, bodhimūlamupehiti. 

65 . 

‘‘Tato padakkhiṇaṃ katvā, bodhimaṇḍaṃ anuttaro ; 

Assattharukkhamūlamhi, bujjhissati mahāyaso. 

66 . 

‘‘Imassa janikā mātā, māyā nāma bhavissati; 

Pitā suddhodano nāma, ayaṃ hessati gotamo. 

67 . 

‘‘Anāsavā vītarāgā, santacittā samāhitā; 

Kolito upatisso ca, aggā hessanti sāvakā; 

Ānando nāmupaṭṭhāko, upaṭṭhissatimaṃ jinaṃ. 

68 . 

‘‘Khemā uppalavaṇṇā ca, aggā hessanti sāvikā; 

Anāsavā vītarāgā, santacittā samāhitā; 

Bodhi tassa bhagavato, assatthoti pavuccati. 

69 . 

‘‘Citto ca hatthāḷavako , aggā hessantupaṭṭhakā; 

Uttarā nandamātā ca, aggā hessantupaṭṭhikā’’. 

70 . 

Idaṃ sutvāna vacanaṃ, asamassa mahesino; 

Āmoditā naramarū, buddhabījaṃ kira ayaṃ. 

71 . 

Ukkuṭṭhisaddā vattanti, apphoṭenti hasanti ca; 

Katañjalī namassanti, dasasahassī sadevakā. 

72 . 

‘‘Yadimassa lokanāthassa, virajjhissāma sāsanaṃ; 

Anāgatamhi addhāne, hessāma sammukhā imaṃ. 

73 . 

‘‘Yathā manussā nadiṃ tarantā, paṭititthaṃ virajjhiya; 

Heṭṭhātitthe gahetvāna, uttaranti mahānadiṃ. 

74 . 

‘‘Evameva mayaṃ sabbe, yadi muñcāmimaṃ jinaṃ; 

Anāgatamhi addhāne, hessāma sammukhā imaṃ’’. 

75 . 

Dīpaṅkaro lokavidū, āhutīnaṃ paṭiggaho; 

Mama kammaṃ pakittetvā, dakkhiṇaṃ pādamuddhari. 

76 . 

Ye tatthāsuṃ jinaputtā, padakkhiṇamakaṃsu maṃ; 

Devā manussā asurā ca, abhivādetvāna pakkamuṃ. 

77 . 

Dassanaṃ me atikkante, sasaṅghe lokanāyake; 

Sayanā vuṭṭhahitvāna, pallaṅkaṃ ābhujiṃ tadā. 

78 . 

Sukhena sukhito homi, pāmojjena pamodito; 

Pītiyā ca abhissanno, pallaṅkaṃ ābhujiṃ tadā. 

79 . 

Pallaṅkena nisīditvā, evaṃ cintesahaṃ tadā; 

‘‘Vasībhūto ahaṃ jhāne, abhiññāsu pāramiṃgato . 

80 . 

‘‘Sahassiyamhi lokamhi, isayo natthi me samā; 

Asamo iddhidhammesu, alabhiṃ īdisaṃ sukhaṃ. 

81 . 

‘‘Pallaṅkābhujane mayhaṃ, dasasahassādhivāsino; 

Mahānādaṃ pavattesuṃ, ‘dhuvaṃ buddho bhavissasi. 

82 . 

‘‘‘Yā pubbe bodhisattānaṃ, pallaṅkavaramābhuje; 

Nimittāni padissanti, tāni ajja padissare. 

83 . 

‘‘‘Sītaṃ byapagataṃ hoti, uṇhañca upasammati; 

Tāni ajja padissanti, dhuvaṃ buddho bhavissasi. 

84 . 

‘‘‘Dasasahassī lokadhātū, nissaddā honti nirākulā; 

Tāni ajja padissanti, dhuvaṃ buddho bhavissasi. 

85 . 

‘‘‘Mahāvātā na vāyanti, na sandanti savantiyo; 

Tāni ajja padissanti, dhuvaṃ buddho bhavissasi. 

86 . 

‘‘‘Thalajā dakajā pupphā, sabbe pupphanti tāvade; 

Tepajja pupphitā sabbe, dhuvaṃ buddho bhavissasi. 

87 . 

‘‘‘Latā vā yadi vā rukkhā, phalabhārā honti tāvade; 

Tepajja phalitā sabbe, dhuvaṃ buddho bhavissasi. 

88 . 

‘‘‘Ākāsaṭṭhā ca bhūmaṭṭhā, ratanā jotanti tāvade; 

Tepajja ratanā jotanti, dhuvaṃ buddho bhavissasi. 

89 . 

‘‘‘Mānussakā ca dibbā ca, turiyā vajjanti tāvade; 

Tepajjubho abhiravanti, dhuvaṃ buddho bhavissasi. 

90 . 

‘‘‘Vicitrapupphā gaganā, abhivassanti tāvade; 

Tepi ajja pavassanti, dhuvaṃ buddho bhavissasi. 

91 . 

‘‘‘Mahāsamuddo ābhujati, dasasahassī pakampati; 

Tepajjubho abhiravanti, dhuvaṃ buddho bhavissasi. 

92 . 

‘‘‘Nirayepi dasasahasse, aggī nibbanti tāvade; 

Tepajja nibbutā aggī, dhuvaṃ buddho bhavissasi. 

93 . 

‘‘‘Vimalo hoti sūriyo, sabbā dissanti tārakā; 

Tepi ajja padissanti, dhuvaṃ buddho bhavissasi. 

94 . 

‘‘‘Anovaṭṭhena udakaṃ, mahiyā ubbhijji tāvade; 

Tampajjubbhijjate mahiyā, dhuvaṃ buddho bhavissasi. 

95 . 

‘‘‘Tārāgaṇā virocanti, nakkhattā gaganamaṇḍale; 

Visākhā candimā yuttā, dhuvaṃ buddho bhavissasi. 

96 . 

‘‘‘Bilāsayā darīsayā, nikkhamanti sakāsayā; 

Tepajja āsayā chuddhā, dhuvaṃ buddho bhavissasi. 

97 . 

‘‘‘Na honti aratī sattānaṃ, santuṭṭhā honti tāvade; 

Tepajja sabbe santuṭṭhā, dhuvaṃ buddho bhavissasi. 

98 . 

‘‘‘Rogā tadupasammanti, jighacchā ca vinassati; 

Tāni ajja padissanti, dhuvaṃ buddho bhavissasi. 

99 . 

‘‘‘Rāgo tadā tanu hoti, doso moho vinassati; 

Tepajja vigatā sabbe, dhuvaṃ buddho bhavissasi. 

100 . 

‘‘‘Bhayaṃ tadā na bhavati, ajjapetaṃ padissati; 

Tena liṅgena jānāma, dhuvaṃ buddho bhavissasi. 

101 . 

‘‘‘Rajonuddhaṃsati uddhaṃ, ajjapetaṃ padissati; 

Tena liṅgena jānāma, dhuvaṃ buddho bhavissasi. 

102 . 

‘‘‘Aniṭṭhagandho pakkamati, dibbagandho pavāyati; 

Sopajja vāyati gandho, dhuvaṃ buddho bhavissasi. 

103 . 

‘‘‘Sabbe devā padissanti, ṭhapayitvā arūpino; 

Tepajja sabbe dissanti, dhuvaṃ buddho bhavissasi. 

104 . 

‘‘‘Yāvatā nirayā nāma, sabbe dissanti tāvade; 

Tepajja sabbe dissanti, dhuvaṃ buddho bhavissasi. 

105 . 

‘‘‘Kuṭṭā kavāṭā selā ca, na hontāvaraṇā tadā; 

Ākāsabhūtā tepajja, dhuvaṃ buddho bhavissasi. 

106 . 

‘‘‘Cutī ca upapatti ca, khaṇe tasmiṃ na vijjati; 

Tānipajja padissanti, dhuvaṃ buddho bhavissasi. 

107 . 

‘‘‘Daḷhaṃ paggaṇha vīriyaṃ, mā nivatta abhikkama; 

Mayampetaṃ vijānāma, dhuvaṃ buddho bhavissasi’’’. 

108 . 

Buddhassa vacanaṃ sutvā, dasasahassīnacūbhayaṃ; 

Tuṭṭhahaṭṭho pamodito, evaṃ cintesahaṃ tadā. 

109 . 

‘‘Advejjhavacanā buddhā, amoghavacanā jinā; 

Vitathaṃ natthi buddhānaṃ, dhuvaṃ buddho bhavāmahaṃ. 

110 . 

‘‘Yathā khittaṃ nabhe leḍḍu, dhuvaṃ patati bhūmiyaṃ; 

Tatheva buddhaseṭṭhānaṃ, vacanaṃ dhuvasassataṃ; 

Vitathaṃ natthi buddhānaṃ, dhuvaṃ buddho bhavāmahaṃ. 

111 . 

‘‘Yathāpi sabbasattānaṃ, maraṇaṃ dhuvasassataṃ; 

Tatheva buddhaseṭṭhānaṃ, vacanaṃ dhuvasassataṃ; 

Vitathaṃ natthi buddhānaṃ, dhuvaṃ buddho bhavāmahaṃ. 

112 . 

‘‘Yathā rattikkhaye patte, sūriyuggamanaṃ dhuvaṃ; 

Tatheva buddhaseṭṭhānaṃ, vacanaṃ dhuvasassataṃ; 

Vitathaṃ natthi buddhānaṃ, dhuvaṃ buddho bhavāmahaṃ. 

113 . 

‘‘Yathā nikkhantasayanassa, sīhassa nadanaṃ dhuvaṃ; 

Tatheva buddhaseṭṭhānaṃ, vacanaṃ dhuvasassataṃ; 

Vitathaṃ natthi buddhānaṃ, dhuvaṃ buddho bhavāmahaṃ. 

114 . 

‘‘Yathā āpannasattānaṃ, bhāramoropanaṃ dhuvaṃ; 

Tatheva buddhaseṭṭhānaṃ, vacanaṃ dhuvasassataṃ; 

Vitathaṃ natthi buddhānaṃ, dhuvaṃ buddho bhavāmahaṃ. 

115 . 

‘‘Handa buddhakare dhamme, vicināmi ito cito; 

Uddhaṃ adho dasa disā, yāvatā dhammadhātuyā’’. 

116 . 

Vicinanto tadā dakkhiṃ, paṭhamaṃ dānapāramiṃ; 

Pubbakehi mahesīhi, anuciṇṇaṃ mahāpathaṃ. 

117 . 

‘‘Imaṃ tvaṃ paṭhamaṃ tāva, daḷhaṃ katvā samādiya; 

Dānapāramitaṃ gaccha, yadi bodhiṃ pattumicchasi. 

118 . 

‘‘Yathāpi kumbho sampuṇṇo, yassa kassaci adho kato; 

Vamate vudakaṃ nissesaṃ, na tattha parirakkhati. 

119 . 

‘‘Tatheva yācake disvā, hīnamukkaṭṭhamajjhime; 

Dadāhi dānaṃ nissesaṃ, kumbho viya adho kato. 

120 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

121 . 

Vicinanto tadā dakkhiṃ, dutiyaṃ sīlapāramiṃ; 

Pubbakehi mahesīhi, āsevitanisevitaṃ. 

122 . 

‘‘Imaṃ tvaṃ dutiyaṃ tāva, daḷhaṃ katvā samādiya; 

Sīlapāramitaṃ gaccha, yadi bodhiṃ pattumicchasi. 

123 . 

‘‘Yathāpi camarī vālaṃ, kismiñci paṭilaggitaṃ; 

Upeti maraṇaṃ tattha, na vikopeti vāladhiṃ. 

124 . 

‘‘Tatheva tvaṃ catūsu bhūmīsu, sīlāni paripūraya; 

Parirakkha sabbadā sīlaṃ, camarī viya vāladhiṃ. 

125 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

126 . 

Vicinanto tadā dakkhiṃ, tatiyaṃ nekkhammapāramiṃ; 

Pubbakehi mahesīhi, āsevitanisevitaṃ. 

127 . 

‘‘Imaṃ tvaṃ tatiyaṃ tāva, daḷhaṃ katvā samādiya; 

Nekkhammapāramitaṃ gaccha, yadi bodhiṃ pattumicchasi. 

128 . 

‘‘Yathā andughare puriso, ciravuttho dukhaṭṭito; 

Na tattha rāgaṃ janesi, muttiṃyeva gavesati. 

129 . 

‘‘Tatheva tvaṃ sabbabhave, passa andughare viya; 

Nekkhammābhimukho hohi, bhavato parimuttiyā. 

130 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

131 . 

Vicinanto tadā dakkhiṃ, catutthaṃ paññāpāramiṃ; 

Pubbakehi mahesīhi, āsevitanisevitaṃ. 

132 . 

‘‘Imaṃ tvaṃ catutthaṃ tāva, daḷhaṃ katvā samādiya; 

Paññāpāramitaṃ gaccha, yadi bodhiṃ pattumicchasi. 

133 . 

‘‘Yathāpi bhikkhu bhikkhanto, hīnamukkaṭṭhamajjhime; 

Kulāni na vivajjento, evaṃ labhati yāpanaṃ. 

134 . 

‘‘Tatheva tvaṃ sabbakālaṃ, paripucchaṃ budhaṃ janaṃ; 

Paññāpāramitaṃ gantvā, sambodhiṃ pāpuṇissasi. 

135 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

136 . 

Vicinanto tadā dakkhiṃ, pañcamaṃ vīriyapāramiṃ; 

Pubbakehi mahesīhi, āsevitanisevitaṃ. 

137 . 

‘‘Imaṃ tvaṃ pañcamaṃ tāva, daḷhaṃ katvā samādiya; 

Vīriyapāramitaṃ gaccha, yadi bodhiṃ pattumicchasi. 

138 . 

‘‘Yathāpi sīho migarājā, nisajjaṭṭhānacaṅkame; 

Alīnavīriyo hoti, paggahitamano sadā. 

139 . 

‘‘Tatheva tvaṃ sabbabhave, paggaṇha vīriyaṃ daḷhaṃ; 

Vīriyapāramitaṃ gantvā, sambodhiṃ pāpuṇissasi. 

140 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

141 . 

Vicinanto tadā dakkhiṃ, chaṭṭhamaṃ khantipāramiṃ; 

Pubbakehi mahesīhi, āsevitanisevitaṃ. 

142 . 

‘‘Imaṃ tvaṃ chaṭṭhamaṃ tāva, daḷhaṃ katvā samādiya; 

Tattha advejjhamānaso, sambodhiṃ pāpuṇissasi. 

143 . 

‘‘Yathāpi pathavī nāma, sucimpi asucimpi ca; 

Sabbaṃ sahati nikkhepaṃ, na karoti paṭighaṃ tayā. 

144 . 

‘‘Tatheva tvampi sabbesaṃ, sammānāvamānakkhamo; 

Khantipāramitaṃ gantvā, sambodhiṃ pāpuṇissasi. 

145 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

146 . 

Vicinanto tadā dakkhiṃ, sattamaṃ saccapāramiṃ; 

Pubbakehi mahesīhi, āsevitanisevitaṃ. 

147 . 

‘‘Imaṃ tvaṃ sattamaṃ tāva, daḷhaṃ katvā samādiya; 

Tattha advejjhavacano, sambodhiṃ pāpuṇissasi. 

148 . 

‘‘Yathāpi osadhī nāma, tulābhūtā sadevake; 

Samaye utuvasse vā, na vokkamati vīthito. 

149 . 

‘‘Tatheva tvampi saccesu, mā vokkama hi vīthito; 

Saccapāramitaṃ gantvā, sambodhiṃ pāpuṇissasi. 

150 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

151 . 

Vicinanto tadā dakkhiṃ, aṭṭhamaṃ adhiṭṭhānapāramiṃ; 

Pubbakehi mahesīhi, āsevitanisevitaṃ. 

152 . 

‘‘Imaṃ tvaṃ aṭṭhamaṃ tāva, daḷhaṃ katvā samādiya; 

Tattha tvaṃ acalo hutvā, sambodhiṃ pāpuṇissasi. 

153 . 

‘‘Yathāpi pabbato selo, acalo suppatiṭṭhito; 

Na kampati bhusavātehi, sakaṭṭhāneva tiṭṭhati. 

154 . 

‘‘Tatheva tvampi adhiṭṭhāne, sabbadā acalo bhava; 

Adhiṭṭhānapāramitaṃ gantvā, sambodhiṃ pāpuṇissasi. 

155 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

156 . 

Vicinanto tadā dakkhiṃ, navamaṃ mettāpāramiṃ; 

Pubbakehi mahesīhi, āsevitanisevitaṃ. 

157 . 

‘‘Imaṃ tvaṃ navamaṃ tāva, daḷhaṃ katvā samādiya; 

Mettāya asamo hohi, yadi bodhiṃ pattumicchasi. 

158 . 

‘‘Yathāpi udakaṃ nāma, kalyāṇe pāpake jane; 

Samaṃ pharati sītena, pavāheti rajomalaṃ. 

159 . 

‘‘Tatheva tvaṃ hitāhite, samaṃ mettāya bhāvaya; 

Mettāpāramitaṃ gantvā, sambodhiṃ pāpuṇissasi. 

160 . 

‘‘Nahete ettakāyeva, buddhadhammā bhavissare; 

Aññepi vicinissāmi, ye dhammā bodhipācanā’’. 

161 . 

Vicinanto tadā dakkhiṃ, dasamaṃ upekkhāpāramiṃ; 

Pubbakehi mahesīhi, āsevitanisevitaṃ. 

162 . 

‘‘Imaṃ tvaṃ dasamaṃ tāva, daḷhaṃ katvā samādiya; 

Tulābhūto daḷho hutvā, sambodhiṃ pāpuṇissasi. 

163 . 

‘‘Yathāpi pathavī nāma, nikkhittaṃ asuciṃ suciṃ; 

Upekkhati ubhopete, kopānunayavajjitā. 

164 . 

‘‘Tatheva tvaṃ sukhadukkhe, tulābhūto sadā bhava; 

Upekkhāpāramitaṃ gantvā, sambodhiṃ pāpuṇissasi. 

165 . 

‘‘Ettakāyeva te loke, ye dhammā bodhipācanā; 

Tatuddhaṃ natthi aññatra, daḷhaṃ tattha patiṭṭhaha’’. 

166 . 

Ime dhamme sammasato, sabhāvasarasalakkhaṇe; 

Dhammatejena vasudhā, dasasahassī pakampatha. 

167 . 

Calatī ravatī pathavī, ucchuyantaṃva pīḷitaṃ; 

Telayante yathā cakkaṃ, evaṃ kampati medanī. 

168 . 

Yāvatā parisā āsi, buddhassa parivesane; 

Pavedhamānā sā tattha, mucchitā seti bhūmiyaṃ. 

169 . 

Ghaṭānekasahassāni, kumbhīnañca satā bahū; 

Sañcuṇṇamathitā tattha, aññamaññaṃ paghaṭṭitā. 

170 . 

Ubbiggā tasitā bhītā, bhantā byāthitamānasā; 

Mahājanā samāgamma, dīpaṅkaramupāgamuṃ. 

171 . 

‘‘Kiṃ bhavissati lokassa, kalyāṇamatha pāpakaṃ; 

Sabbo upadduto loko, taṃ vinodehi cakkhuma’’. 

172 . 

Tesaṃ tadā saññapesi, dīpaṅkaro mahāmuni; 

‘‘Visaṭṭhā hotha mā bhetha , imasmiṃ pathavikampane. 

173 . 

‘‘Yamahaṃ ajja byākāsiṃ, buddho loke bhavissati; 

Eso sammasati dhammaṃ, pubbakaṃ jinasevitaṃ. 

174 . 

‘‘Tassa sammasato dhammaṃ, buddhabhūmiṃ asesato; 

Tenāyaṃ kampitā pathavī, dasasahassī sadevake’’. 

175 . 

Buddhassa vacanaṃ sutvā, mano nibbāyi tāvade; 

Sabbe maṃ upasaṅkamma, punāpi abhivandisuṃ. 

176 . 

Samādiyitvā buddhaguṇaṃ, daḷhaṃ katvāna mānasaṃ; 

Dīpaṅkaraṃ namassitvā, āsanā vuṭṭhahiṃ tadā. 

177 . 

Dibbaṃ mānusakaṃ pupphaṃ, devā mānusakā ubho; 

Samokiranti pupphehi, vuṭṭhahantassa āsanā. 

178 . 

Vedayanti ca te sotthiṃ, devā mānusakā ubho; 

‘‘Mahantaṃ patthitaṃ tuyhaṃ, taṃ labhassu yathicchitaṃ. 

179 . 

‘‘Sabbītiyo vivajjantu, soko rogo vinassatu; 

Mā te bhavantvantarāyā , phusa khippaṃ bodhimuttamaṃ. 

180 . 

‘‘Yathāpi samaye patte, pupphanti pupphino dumā; 

Tatheva tvaṃ mahāvīra, buddhañāṇena pupphasi. 

181 . 

‘‘Yathā ye keci sambuddhā, pūrayuṃ dasa pāramī; 

Tatheva tvaṃ mahāvīra, pūraya dasa pāramī. 

182 . 

‘‘Yathā ye keci sambuddhā, bodhimaṇḍamhi bujjhare; 

Tatheva tvaṃ mahāvīra, bujjhassu jinabodhiyaṃ. 

183 . 

‘‘Yathā ye keci sambuddhā, dhammacakkaṃ pavattayuṃ; 

Tatheva tvaṃ mahāvīra, dhammacakkaṃ pavattaya. 

184 . 

‘‘Puṇṇamāye yathā cando, parisuddho virocati; 

Tatheva tvaṃ puṇṇamano, viroca dasasahassiyaṃ. 

185 . 

‘‘Rāhumutto yathā sūriyo, tāpena atirocati; 

Tatheva lokā muñcitvā, viroca siriyā tuvaṃ. 

186 . 

‘‘Yathā yā kāci nadiyo, osaranti mahodadhiṃ; 

Evaṃ sadevakā lokā, osarantu tavantike’’. 

187 . 

Tehi thutappasattho so, dasa dhamme samādiya; 

Te dhamme paripūrento, pavanaṃ pāvisī tadāti. 

Sumedhapatthanākathā niṭṭhitā. 

3. Dīpaṅkarabuddhavaṃso 

1 . 

Tadā te bhojayitvāna, sasaṅghaṃ lokanāyakaṃ; 

Upagacchuṃ saraṇaṃ tassa, dīpaṅkarassa satthuno. 

2 . 

Saraṇāgamane kañci, nivesesi tathāgato; 

Kañci pañcasu sīlesu, sīle dasavidhe paraṃ. 

3 . 

Kassaci deti sāmaññaṃ, caturo phalamuttame; 

Kassaci asame dhamme, deti so paṭisambhidā. 

4 . 

Kassaci varasamāpattiyo, aṭṭha deti narāsabho; 

Tisso kassaci vijjāyo, chaḷabhiññā pavecchati. 

5 . 

Tena yogena janakāyaṃ, ovadati mahāmuni; 

Tena vitthārikaṃ āsi, lokanāthassa sāsanaṃ. 

6 . 

Mahāhanusabhakkhandho , dīpaṅkarassa nāmako; 

Bahū jane tārayati, parimoceti duggatiṃ. 

7 . 

Bodhaneyyaṃ janaṃ disvā, satasahassepi yojane; 

Khaṇena upagantvāna, bodheti taṃ mahāmuni. 

8 . 

Paṭhamābhisamaye buddho, koṭisatamabodhayi; 

Dutiyābhisamaye nātho, navutikoṭimabodhayi. 

9 . 

Yadā ca devabhavanamhi, buddho dhammamadesayi; 

Navutikoṭisahassānaṃ, tatiyābhisamayo ahu. 

10 . 

Sannipātā tayo āsuṃ, dīpaṅkarassa satthuno; 

Koṭisatasahassānaṃ, paṭhamo āsi samāgamo. 

11 . 

Puna nāradakūṭamhi, pavivekagate jine; 

Khīṇāsavā vītamalā, samiṃsu satakoṭiyo. 

12 . 

Yamhi kāle mahāvīro, sudassanasiluccaye; 

Navakoṭisahassehi, pavāresi mahāmuni. 

13 . 

Dasavīsasahassānaṃ, dhammābhisamayo ahu; 

Ekadvinnaṃ abhisamayā, gaṇanāto asaṅkhiyā. 

14 . 

Vitthārikaṃ bāhujaññaṃ, iddhaṃ phītaṃ ahū tadā; 

Dīpaṅkarassa bhagavato, sāsanaṃ suvisodhitaṃ. 

15 . 

Cattāri satasahassāni, chaḷabhiññā mahiddhikā; 

Dīpaṅkaraṃ lokaviduṃ, parivārenti sabbadā. 

16 . 

Ye keci tena samayena, jahanti mānusaṃ bhavaṃ; 

Apattamānasā sekhā, garahitā bhavanti te. 

17 . 

Supupphitaṃ pāvacanaṃ, arahantehi tādihi; 

Khīṇāsavehi vimalehi, upasobhati sabbadā. 

18 . 

Nagaraṃ rammavatī nāma, sudevo nāma khattiyo; 

Sumedhā nāma janikā, dīpaṅkarassa satthuno. 

19 . 

Dasavassasahassāni , agāraṃ ajjha so vasi ; 

Haṃsā koñcā mayūrā ca, tayo pāsādamuttamā. 

20 . 

Tīṇisatasahassāni, nāriyo samalaṅkatā; 

Padumā nāma sā nārī, usabhakkhandho atrajo. 

21 . 

Nimitte caturo disvā, hatthiyānena nikkhami; 

Anūnadasamāsāni, padhāne padahī jino. 

22 . 

Padhānacāraṃ caritvāna, abujjhi mānasaṃ muni; 

Brahmunā yācito santo, dīpaṅkaro mahāmuni. 

23 . 

Vatti cakkaṃ mahāvīro, nandārāme sirīghare ; 

Nisinno sirīsamūlamhi, akā titthiyamaddanaṃ. 

24 . 

Sumaṅgalo ca tisso ca, ahesuṃ aggasāvakā; 

Sāgato nāmupaṭṭhāko, dīpaṅkarassa satthuno. 

25 . 

Nandā ceva sunandā ca, ahesuṃ aggasāvikā; 

Bodhi tassa bhagavato, pipphalīti pavuccati. 

26 . 

Tapussabhallikā nāma, ahesuṃ aggupaṭṭhakā; 

Sirimā koṇā upaṭṭhikā, dīpaṅkarassa satthuno. 

27 . 

Asītihatthamubbedho, dīpaṅkaro mahāmuni; 

Sobhati dīparukkhova, sālarājāva phullito. 

28 . 

Satasahassavassāni, āyu tassa mahesino; 

Tāvatā tiṭṭhamāno so, tāresi janataṃ bahuṃ. 

29 . 

Jotayitvāna saddhammaṃ, santāretvā mahājanaṃ; 

Jalitvā aggikkhandhova, nibbuto so sasāvako. 

30 . 

Sā ca iddhi so ca yaso, tāni ca pādesu cakkaratanāni; 

Sabbaṃ tamantarahitaṃ , nanu rittā sabbasaṅkhārā . 

31 . 

Dīpaṅkaro jino satthā, nandārāmamhi nibbuto; 

Tatthevassa jinathūpo, chattiṃsubbedhayojanoti. 

Dīpaṅkarassa bhagavato vaṃso paṭhamo. 

4. Koṇḍaññabuddhavaṃso 

1 . 

Dīpaṅkarassa aparena, koṇḍañño nāma nāyako; 

Anantatejo amitayaso, appameyyo durāsado. 

2 . 

Dharaṇūpamo khamanena, sīlena sāgarūpamo; 

Samādhinā merūpamo, ñāṇena gaganūpamo. 

3 . 

Indriyabalabojjhaṅga-maggasaccappakāsanaṃ; 

Pakāsesi sadā buddho, hitāya sabbapāṇinaṃ. 

4 . 

Dhammacakkaṃ pavattente, koṇḍaññe lokanāyake; 

Koṭisatasahassānaṃ, paṭhamābhisamayo ahu. 

5 . 

Tato parampi desente, naramarūnaṃ samāgame; 

Navutikoṭisahassānaṃ, dutiyābhisamayo ahu. 

6 . 

Titthiye abhimaddanto, yadā dhammamadesayi; 

Asītikoṭisahassānaṃ, tatiyābhisamayo ahu. 

7 . 

Sannipātā tayo āsuṃ, koṇḍaññassa mahesino; 

Khīṇāsavānaṃ vimalānaṃ, santacittāna tādinaṃ. 

8 . 

Koṭisatasahassānaṃ, paṭhamo āsi samāgamo; 

Dutiyo koṭisahassānaṃ, tatiyo navutikoṭinaṃ. 

9 . 

Ahaṃ tena samayena, vijitāvī nāma khattiyo; 

Samuddaṃ antamantena, issariyaṃ vattayāmahaṃ. 

10 . 

Koṭisatasahassānaṃ , vimalānaṃ mahesinaṃ; 

Saha lokagganāthena, paramannena tappayiṃ. 

11 . 

Sopi maṃ buddho byākāsi, koṇḍañño lokanāyako; 

‘‘Aparimeyyito kappe, buddho loke bhavissati. 

12 . 

‘‘Padhānaṃ padahitvāna, katvā dukkarakārikaṃ; 

Assatthamūle sambuddho, bujjhissati mahāyaso. 

13 . 

‘‘Imassa janikā mātā, māyā nāma bhavissati; 

Pitā suddhodano nāma, ayaṃ hessati gotamo. 

14 . 

‘‘Kolito upatisso ca, aggā hessanti sāvakā; 

Ānando nāmupaṭṭhāko, upaṭṭhissatimaṃ jinaṃ. 

15 . 

‘‘Khemā uppalavaṇṇā ca, aggā hessanti sāvikā; 

Bodhi tassa bhagavato, assatthoti pavuccati. 

16 . 

‘‘Citto ca hatthāḷavako, aggā hessantupaṭṭhakā; 

Nandamātā ca uttarā, aggā hessantupaṭṭhikā; 

Āyu vassasataṃ tassa, gotamassa yasassino’’. 

17 . 

Idaṃ sutvāna vacanaṃ, asamassa mahesino; 

Āmoditā naramarū, buddhabījaṃ kira ayaṃ. 

18 . 

Ukkuṭṭhisaddā vattanti, apphoṭenti hasanti ca; 

Katañjalī namassanti, dasasahassidevatā. 

19 . 

‘‘Yadimassa lokanāthassa, virajjhissāma sāsanaṃ; 

Anāgatamhi addhāne, hessāma sammukhā imaṃ. 

20 . 

‘‘Yathā manussā nadiṃ tarantā, paṭititthaṃ virajjhiya; 

Heṭṭhātitthe gahetvāna, uttaranti mahānadiṃ. 

21 . 

‘‘Evameva mayaṃ sabbe, yadi muñcāmimaṃ jinaṃ; 

Anāgatamhi addhāne, hessāma sammukhā imaṃ’’. 

22 . 

Tassāhaṃ vacanaṃ sutvā, bhiyyo cittaṃ pasādayiṃ; 

Tameva atthaṃ sādhento, mahārajjaṃ jine adaṃ; 

Mahārajjaṃ daditvāna , pabbajiṃ tassa santike. 

23 . 

Suttantaṃ vinayañcāpi, navaṅgaṃ satthusāsanaṃ; 

Sabbaṃ pariyāpuṇitvāna, sobhayiṃ jinasāsanaṃ. 

24 . 

Tatthappamatto viharanto, nisajjaṭṭhānacaṅkame; 

Abhiññāpāramiṃ gantvā, brahmalokamagañchahaṃ. 

25 . 

Nagaraṃ rammavatī nāma, sunando nāma khattiyo; 

Sujātā nāma janikā, koṇḍaññassa mahesino. 

26 . 

Dasavassasahassāni, agāraṃ ajjha so vasi ; 

Suci suruci subho ca, tayo pāsādamuttamā. 

27 . 

Tīṇisatasahassāni, nāriyo samalaṅkatā; 

Rucidevī nāma nārī, vijitaseno atrajo. 

28 . 

Nimitte caturo disvā, rathayānena nikkhami; 

Anūnadasamāsāni, padhānaṃ padahī jino. 

29 . 

Brahmunā yācito santo, koṇḍañño dvipaduttamo; 

Vatti cakkaṃ mahāvīro, devānaṃ nagaruttame. 

30 . 

Bhaddo ceva subhaddo ca, ahesuṃ aggasāvakā; 

Anuruddho nāmupaṭṭhāko, koṇḍaññassa mahesino. 

31 . 

Tissā ca upatissā ca, ahesuṃ aggasāvikā; 

Sālakalyāṇiko bodhi, koṇḍaññassa mahesino. 

32 . 

Soṇo ca upasoṇo ca, ahesuṃ aggupaṭṭhakā; 

Nandā ceva sirīmā ca, ahesuṃ aggupaṭṭhikā. 

33 . 

So aṭṭhāsīti hatthāni, accuggato mahāmuni; 

Sobhate uḷurājāva sūriyo majjhanhike yathā. 

34 . 

Vassasatasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

35 . 

Khīṇāsavehi vimalehi, vicittā āsi medanī; 

Yathā gaganamuḷūhi, evaṃ so upasobhatha. 

36 . 

Tepi nāgā appameyyā, asaṅkhobhā durāsadā; 

Vijjupātaṃva dassetvā, nibbutā te mahāyasā. 

37 . 

Sā ca atuliyā jinassa iddhi, ñāṇaparibhāvito ca samādhi; 

Sabbaṃ tamantarahitaṃ, nanu rittā sabbasaṅkhārā. 

38 . 

Koṇḍañño pavaro buddho, candārāmamhi nibbuto; 

Tattheva cetiyo citto, satta yojanamussitoti. 

Koṇḍaññassa bhagavato vaṃso dutiyo. 

5. Maṅgalabuddhavaṃso 

1 . 

Koṇḍaññassa aparena, maṅgalo nāma nāyako; 

Tamaṃ loke nihantvāna, dhammokkamabhidhārayi. 

2 . 

Atulāsi pabhā tassa, jinehaññehi uttariṃ; 

Candasūriyapabhaṃ hantvā, dasasahassī virocati. 

3 . 

Sopi buddho pakāsesi, caturo saccavaruttame; 

Te te saccarasaṃ pītvā, vinodenti mahātamaṃ. 

4 . 

Patvāna bodhimatulaṃ, paṭhame dhammadesane; 

Koṭisatasahassānaṃ, dhammābhisamayo ahu. 

5 . 

Surindadevabhavane , buddho dhammamadesayi; 

Tadā koṭisahassānaṃ , dutiyo samayo ahu. 

6 . 

Yadā sunando cakkavattī, sambuddhaṃ upasaṅkami; 

Tadā āhani sambuddho, dhammabheriṃ varuttamaṃ. 

7 . 

Sunandassānucarā janatā, tadāsuṃ navutikoṭiyo; 

Sabbepi te niravasesā, ahesuṃ ehi bhikkhukā. 

8 . 

Sannipātā tayo āsuṃ, maṅgalassa mahesino; 

Koṭisatasahassānaṃ, paṭhamo āsi samāgamo. 

9 . 

Dutiyo koṭisatasahassānaṃ, tatiyo navutikoṭinaṃ; 

Khīṇāsavānaṃ vimalānaṃ, tadā āsi samāgamo. 

10 . 

Ahaṃ tena samayena, surucī nāma brāhmaṇo; 

Ajjhāyako mantadharo, tiṇṇaṃ vedāna pāragū. 

11 . 

Tamahaṃ upasaṅkamma, saraṇaṃ gantvāna satthuno; 

Sambuddhappamukhaṃ saṅghaṃ, gandhamālena pūjayiṃ; 

Pūjetvā gandhamālena, gavapānena tappayiṃ. 

12 . 

Sopi maṃ buddho byākāsi, maṅgalo dvipaduttamo; 

‘‘Aparimeyyito kappe, ayaṃ buddho bhavissati. 

13 . 

‘‘Padhānaṃ padahitvāna…pe… hessāma sammukhā imaṃ’’. 

14 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasa pāramipūriyā. 

15 . 

Tadā pītimanubrūhanto, sambodhivarapattiyā; 

Buddhe datvāna maṃ gehaṃ, pabbajiṃ tassa santike. 

16 . 

Suttantaṃ vinayañcāpi, navaṅgaṃ satthusāsanaṃ; 

Sabbaṃ pariyāpuṇitvā, sobhayiṃ jinasāsanaṃ. 

17 . 

Tatthappamatto viharanto, brahmaṃ bhāvetva bhāvanaṃ; 

Abhiññāpāramiṃ gantvā, brahmalokamagacchahaṃ. 

18 . 

Uttaraṃ nāma nagaraṃ, uttaro nāma khattiyo; 

Uttarā nāma janikā, maṅgalassa mahesino. 

19 . 

Navavassasahassāni , agāraṃ ajjha so vasi; 

Yasavā sucimā sirīmā, tayo pāsādamuttamā. 

20 . 

Samatiṃsasahassāni, nāriyo samalaṅkatā; 

Yasavatī nāma nārī, sīvalo nāma atrajo. 

21 . 

Nimitte caturo disvā, assayānena nikkhami; 

Anūnaaṭṭhamāsāni, padhānaṃ padahī jino. 

22 . 

Brahmunā yācito santo, maṅgalo nāma nāyako; 

Vatti cakkaṃ mahāvīro, vane sirīvaruttame. 

23 . 

Sudevo dhammaseno ca, ahesuṃ aggasāvakā; 

Pālito nāmupaṭṭhāko, maṅgalassa mahesino. 

24 . 

Sīvalā ca asokā ca, ahesuṃ aggasāvikā; 

Bodhi tassa bhagavato, nāgarukkhoti vuccati. 

25 . 

Nando ceva visākho ca, ahesuṃ aggupaṭṭhakā; 

Anulā ceva sutanā ca, ahesuṃ aggupaṭṭhikā. 

26 . 

Aṭṭhāsīti ratanāni, accuggato mahāmuni; 

Tato niddhāvatī raṃsī, anekasatasahassiyo. 

27 . 

Navutivassasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

28 . 

Yathāpi sāgare ūmī, na sakkā tā gaṇetuye; 

Tatheva sāvakā tassa, na sakkā te gaṇetuye. 

29 . 

Yāva aṭṭhāsi sambuddho, maṅgalo lokanāyako; 

Na tassa sāsane atthi, sakilesamaraṇaṃ tadā. 

30 . 

Dhammokkaṃ dhārayitvāna, santāretvā mahājanaṃ; 

Jalitvā dhūmaketūva, nibbuto so mahāyaso. 

31 . 

Saṅkhārānaṃ sabhāvatthaṃ, dassayitvā sadevake; 

Jalitvā aggikkhandhova, sūriyo atthaṅgato yathā. 

32 . 

Uyyāne vassare nāma, buddho nibbāyi maṅgalo; 

Tatthevassa jinathūpo, tiṃsayojanamuggatoti. 

Maṅgalassa bhagavato vaṃso tatiyo. 

6. Sumanabuddhavaṃso 

1 . 

Maṅgalassa aparena, sumano nāma nāyako; 

Sabbadhammehi asamo, sabbasattānamuttamo. 

2 . 

Tadā amatabheriṃ so, āhanī mekhale pure; 

Dhammasaṅkhasamāyuttaṃ, navaṅgaṃ jinasāsanaṃ. 

3 . 

Nijjinitvā kilese so, patvā sambodhimuttamaṃ; 

Māpesi nagaraṃ satthā, saddhammapuravaruttamaṃ. 

4 . 

Nirantaraṃ akuṭilaṃ, ujuṃ vipulavitthataṃ; 

Māpesi so mahāvīthiṃ, satipaṭṭhānavaruttamaṃ. 

5 . 

Phale cattāri sāmaññe, catasso paṭisambhidā; 

Chaḷabhiññāṭṭhasamāpattī, pasāresi tattha vīthiyaṃ. 

6 . 

Ye appamattā akhilā, hirivīriyehupāgatā; 

Te te ime guṇavare, ādiyanti yathā sukhaṃ. 

7 . 

Evametena yogena, uddharanto mahājanaṃ; 

Bodhesi paṭhamaṃ satthā, koṭisatasahassiyo. 

8 . 

Yamhi kāle mahāvīro, ovadī titthiye gaṇe; 

Koṭisahassābhisamiṃsu , dutiye dhammadesane. 

9 . 

Yadā devā manussā ca, samaggā ekamānasā; 

Nirodhapañhaṃ pucchiṃsu, saṃsayañcāpi mānasaṃ. 

10 . 

Tadāpi dhammadesane, nirodhaparidīpane; 

Navutikoṭisahassānaṃ, tatiyābhisamayo ahu. 

11 . 

Sannipātā tayo āsuṃ, sumanassa mahesino; 

Khīṇāsavānaṃ vimalānaṃ, santacittāna tādinaṃ. 

12 . 

Vassaṃvutthassa bhagavato, abhighuṭṭhe pavāraṇe; 

Koṭisatasahassehi, pavāresi tathāgato. 

13 . 

Tatoparaṃ sannipāte, vimale kañcanapabbate; 

Navutikoṭisahassānaṃ, dutiyo āsi samāgamo. 

14 . 

Yadā sakko devarājā, buddhadassanupāgami; 

Asītikoṭisahassānaṃ, tatiyo āsi samāgamo. 

15 . 

Ahaṃ tena samayena, nāgarājā mahiddhiko; 

Atulo nāma nāmena, ussannakusalasañcayo. 

16 . 

Tadāhaṃ nāgabhāvanā, nikkhamitvā sañātibhi; 

Nāgānaṃ dibbaturiyehi, sasaṅghaṃ jinamupaṭṭhahiṃ. 

17 . 

Koṭisatasahassānaṃ, annapānena tappayiṃ; 

Paccekadussayugaṃ datvā, saraṇaṃ tamupāgamiṃ. 

18 . 

Sopi maṃ buddho byākāsi, sumano lokanāyako; 

‘‘Aparimeyyito kappe, ayaṃ buddho bhavissati. 

19 . 

‘‘Padhānaṃ padahitvāna…pe… hessāma sammukhā imaṃ’’. 

20 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

21 . 

Nagaraṃ mekhalaṃ nāma , sudatto nāma khattiyo; 

Sirimā nāma janikā, sumanassa mahesino. 

22 . 

Navavassasahassāni , agāraṃ ajjha so vasi; 

Cando sucando vaṭaṃso ca, tayo pāsādamuttamā. 

23 . 

Tesaṭṭhisatasahassāni, nāriyo samalaṅkatā; 

Vaṭaṃsikā nāma nārī, anūpamo nāma atrajo. 

24 . 

Nimitte caturo disvā, hatthiyānena nikkhami; 

Anūnadasamāsāni, padhānaṃ padahī jino. 

25 . 

Brahmunā yācito santo, sumano lokanāyako; 

Vatti cakkaṃ mahāvīro, mekhale puramuttame. 

26 . 

Saraṇo bhāvitatto ca, ahesuṃ aggasāvakā; 

Udeno nāmupaṭṭhāko, sumanassa mahesino. 

27 . 

Soṇā ca upasoṇā ca, ahesuṃ aggasāvikā; 

Sopi buddho amitayaso, nāgamūle abujjhatha. 

28 . 

Varuṇo ceva saraṇo ca, ahesuṃ aggupaṭṭhakā; 

Cālā ca upacālā ca, ahesuṃ aggupaṭṭhikā. 

29 . 

Uccattanena so buddho, navutihatthamuggato; 

Kañcanagghiyasaṅkāso, dasasahassī virocati. 

30 . 

Navutivassasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

31 . 

Tāraṇīye tārayitvā, bodhanīye ca bodhayi; 

Parinibbāyi sambuddho, uḷurājāva atthami. 

32 . 

Te ca khīṇāsavā bhikkhū, so ca buddho asādiso; 

Atulappabhaṃ dassayitvā, nibbutā ye mahāyasā. 

33 . 

Tañca ñāṇaṃ atuliyaṃ, tāni ca atulāni ratanāni; 

Sabbaṃ tamantarahitaṃ, nanu rittā sabbasaṅkhārā. 

34 . 

Sumano yasadharo buddho, aṅgārāmamhi nibbuto; 

Tattheva tassa jinathūpo, catuyojanamuggatoti. 

Sumanassa bhagavato vaṃso catuttho. 

7. Revatabuddhavaṃso 

1 . 

Sumanassa aparena, revato nāma nāyako; 

Anūpamo asadiso, atulo uttamo jino. 

2 . 

Sopi dhammaṃ pakāsesi, brahmunā abhiyācito; 

Khandhadhātuvavatthānaṃ, appavattaṃ bhavābhave. 

3 . 

Tassābhisamayā tīṇi, ahesuṃ dhammadesane; 

Gaṇanāya na vattabbo, paṭhamābhisamayo ahu. 

4 . 

Yadā arindamaṃ rājaṃ , vinesi revato muni; 

Tadā koṭisahassānaṃ, dutiyābhisamayo ahu. 

5 . 

Sattāhaṃ paṭisallānā, vuṭṭhahitvā narāsabho; 

Koṭisataṃ naramarūnaṃ, vinesi uttame phale. 

6 . 

Sannipātā tayo āsuṃ, revatassa mahesino; 

Khīṇāsavānaṃ vimalānaṃ, suvimuttāna tādinaṃ. 

7 . 

Atikkantā gaṇanapathaṃ, paṭhamaṃ ye samāgatā; 

Koṭisatasahassānaṃ, dutiyo āsi samāgamo. 

8 . 

Yopi paññāya asamo, tassa cakkānuvattako; 

So tadā byādhito āsi, patto jīvitasaṃsayaṃ. 

9 . 

Tassa gilānapucchāya, ye tadā upagatā munī; 

Koṭisahassā arahanto, tatiyo āsi samāgamo. 

10 . 

Ahaṃ tena samayena, atidevo nāma brāhmaṇo; 

Upagantvā revataṃ buddhaṃ, saraṇaṃ tassa gañchahaṃ. 

11 . 

Tassa sīlaṃ samādhiñca, paññāguṇamanuttamaṃ; 

Thomayitvā yathāthāmaṃ, uttarīyamadāsahaṃ. 

12 . 

Sopi maṃ buddho byākāsi, revato lokanāyako; 

‘‘Aparimeyyito kappe, ayaṃ buddho bhavissati. 

13 . 

‘‘Padhānaṃ padahitvāna…pe… hessāma sammukhā imaṃ’’. 

14 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

15 . 

Tadāpi taṃ buddhadhammaṃ, saritvā anubrūhayiṃ; 

Āharissāmi taṃ dhammaṃ, yaṃ mayhaṃ abhipatthitaṃ. 

16 . 

Nagaraṃ sudhaññavatī nāma , vipulo nāma khattiyo; 

Vipulā nāma janikā, revatassa mahesino. 

17 . 

Cha ca vassasahassāni , agāraṃ ajjha so vasi; 

Sudassano ratanagghi, āveḷo ca vibhūsito; 

Puññakammābhinibbattā, tayo pāsādamuttamā. 

18 . 

Tettiṃsa ca sahassāni, nāriyo samalaṅkatā; 

Sudassanā nāma nārī, varuṇo nāma atrajo. 

19 . 

Nimitte caturo disvā, rathayānena nikkhami; 

Anūnasattamāsāni, padhānaṃ padahī jino. 

20 . 

Brahmunā yācito santo, revato lokanāyako; 

Vatti cakkaṃ mahāvīro, varuṇārāme sirīghare. 

21 . 

Varuṇo brahmadevo ca, ahesuṃ aggasāvakā; 

Sambhavo nāmupaṭṭhāko, revatassa mahesino. 

22 . 

Bhaddā ceva subhaddā ca, ahesuṃ aggasāvikā; 

Sopi buddho asamasamo, nāgamūle abujjhatha. 

23 . 

Padumo kuñjaro ceva, ahesuṃ aggupaṭṭhikā; 

Sirīmā ceva yasavatī, ahesuṃ aggupaṭṭhikā. 

24 . 

Uccattanena so buddho, asītihatthamuggato; 

Obhāseti disā sabbā, indaketuva uggato. 

25 . 

Tassa sarīre nibbattā, pabhāmālā anuttarā; 

Divā vā yadi vā rattiṃ, samantā pharati yojanaṃ. 

26 . 

Saṭṭhivassasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

27 . 

Dassayitvā buddhabalaṃ, amataṃ loke pakāsayaṃ; 

Nibbāyi anupādāno, yathaggupādānasaṅkhayā. 

28 . 

So ca kāyo ratananibho, so ca dhammo asādiso; 

Sabbaṃ tamantarahitaṃ, nanu rittā sabbasaṅkhārā. 

29 . 

Revato yasadharo buddho, nibbuto so mahāpure; 

Dhātuvitthārikaṃ āsi, tesu tesu padesatoti. 

Revatassa bhagavato vaṃso pañcamo. 

8. Sobhitabuddhavaṃso 

1 . 

Revatassa aparena, sobhito nāma nāyako; 

Samāhito santacitto, asamo appaṭipuggalo. 

2 . 

So jino sakagehamhi, mānasaṃ vinivattayi; 

Patvāna kevalaṃ bodhiṃ, dhammacakkaṃ pavattayi. 

3 . 

Yāva heṭṭhā avīcito, bhavaggā cāpi uddhato; 

Etthantare ekaparisā, ahosi dhammadesane. 

4 . 

Tāya parisāya sambuddho, dhammacakkaṃ pavattayi; 

Gaṇanāya na vattabbo, paṭhamābhisamayo ahu. 

5 . 

Tato parampi desente, marūnañca samāgame; 

Navutikoṭisahassānaṃ, dutiyābhisamayo ahu. 

6 . 

Punāparaṃ rājaputto, jayaseno nāma khattiyo; 

Ārāmaṃ ropayitvāna, buddhe niyyādayī tadā. 

7 . 

Tassa yāgaṃ pakittento, dhammaṃ desesi cakkhumā; 

Tadā koṭisahassānaṃ, tatiyābhisamayo ahu. 

8 . 

Sannipātā tayo āsuṃ, sobhitassa mahesino; 

Khīṇāsavānaṃ vimalānaṃ, santacittāna tādinaṃ. 

9 . 

Uggato nāma so rājā, dānaṃ deti naruttame; 

Tamhi dāne samāgañchuṃ, arahantā satakoṭiyo. 

10 . 

Punāparaṃ puragaṇo , deti dānaṃ naruttame; 

Tadā navutikoṭīnaṃ, dutiyo āsi samāgamo. 

11 . 

Devaloke vasitvāna, yadā orohatī jino; 

Tadā asītikoṭīnaṃ, tatiyo āsi samāgamo. 

12 . 

Ahaṃ tena samayena, sujāto nāma brāhmaṇo; 

Tadā sasāvakaṃ buddhaṃ, annapānena tappayiṃ. 

13 . 

Sopi maṃ buddho byākāsi, sobhito lokanāyako; 

‘‘Aparimeyyito kappe, ayaṃ buddho bhavissati. 

14 . 

‘‘Padhānaṃ padahitvāna…pe… hessāma sammukhā imaṃ’’. 

15 . 

Tassāpi vacanaṃ sutvā, haṭṭho saṃviggamānaso; 

Tamevatthamanuppattiyā, uggaṃ dhitimakāsahaṃ. 

16 . 

Sudhammaṃ nāma nagaraṃ, sudhammo nāma khattiyo; 

Sudhammā nāma janikā, sobhitassa mahesino. 

17 . 

Navavassasahassāni , agāraṃ ajjha so vasi; 

Kumudo nāḷino padumo, tayo pāsādamuttamā. 

18 . 

Sattatiṃsasahassāni, nāriyo samalaṅkatā; 

Maṇilā nāma sā nārī, sīho nāmāsi atrajo. 

19 . 

Nimitte caturo disvā, pāsādenābhinikkhami; 

Sattāhaṃ padhānacāraṃ, caritvā purisuttamo. 

20 . 

Brahmunā yācito santo, sobhito lokanāyako; 

Vatti cakkaṃ mahāvīro, sudhammuyyānamuttame. 

21 . 

Asamo ca sunetto ca, ahesuṃ aggasāvakā; 

Anomo nāmupaṭṭhāko, sobhitassa mahesino. 

22 . 

Nakulā ca sujātā ca, ahesuṃ aggasāvikā; 

Bujjhamāno ca so buddho, nāgamūle abujjhatha. 

23 . 

Rammo ceva sudatto ca, ahesuṃ aggupaṭṭhakā; 

Nakulā ceva cittā ca, ahesuṃ aggupaṭṭhikā. 

24 . 

Aṭṭhapaṇṇāsaratanaṃ, accuggato mahāmuni; 

Obhāseti disā sabbā, sataraṃsīva uggato. 

25 . 

Yathā suphullaṃ pavanaṃ, nānāgandhehi dhūpitaṃ; 

Tatheva tassa pāvacanaṃ, sīlagandhehi dhūpitaṃ. 

26 . 

Yathāpi sāgaro nāma, dassanena atappiyo; 

Tatheva tassa pāvacanaṃ, savaṇena atappiyaṃ. 

27 . 

Navutivassasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

28 . 

Ovādaṃ anusiṭṭhiñca, datvāna sesake jane; 

Hutāsanova tāpetvā, nibbuto so sasāvako. 

29 . 

So ca buddho asamasamo, tepi sāvakā balappattā; 

Sabbaṃ tamantarahitaṃ, nanu rittā sabbasaṅkhārā. 

30 . 

Sobhito varasambuddho, sīhārāmamhi nibbuto; 

Dhātuvitthārikaṃ āsi, tesu tesu padesatoti. 

Sobhitassa bhagavato vaṃso chaṭṭho. 

9. Anomadassībuddhavaṃso 

1 . 

Sobhitassa aparena, sambuddho dvipaduttamo; 

Anomadassī amitayaso, tejassī duratikkamo. 

2 . 

So chetvā bandhanaṃ sabbaṃ, viddhaṃsetvā tayo bhave; 

Anivattigamanaṃ maggaṃ, desesi devamānuse. 

3 . 

Sāgarova asaṅkhobho, pabbatova durāsado; 

Ākāsova ananto so, sālarājāva phullito. 

4 . 

Dassanenapi taṃ buddhaṃ, tositā honti pāṇino; 

Byāharantaṃ giraṃ sutvā, amataṃ pāpuṇanti te. 

5 . 

Dhammābhisamayo tassa, iddho phīto tadā ahu; 

Koṭisatāni abhisamiṃsu, paṭhame dhammadesane. 

6 . 

Tato paraṃ abhisamaye, vassante dhammavuṭṭhiyo; 

Asītikoṭiyobhisamiṃsu, dutiye dhammadesane. 

7 . 

Tatoparañhi vassante, tappayante ca pāṇinaṃ; 

Aṭṭhasattatikoṭīnaṃ, tatiyābhisamayo ahu. 

8 . 

Sannipātā tayo āsuṃ, tassāpi ca mahesino; 

Abhiññābalappattānaṃ, pupphitānaṃ vimuttiyā. 

9 . 

Aṭṭhasatasahassānaṃ, sannipāto tadā ahu; 

Pahīnamadamohānaṃ, santacittāna tādinaṃ. 

10 . 

Sattasatasahassānaṃ , dutiyo āsi samāgamo; 

Anaṅgaṇānaṃ virajānaṃ, upasantāna tādinaṃ. 

11 . 

Channaṃ satasahassānaṃ, tatiyo āsi samāgamo; 

Abhiññābalappattānaṃ, nibbutānaṃ tapassinaṃ. 

12 . 

Ahaṃ tena samayena, yakkho āsiṃ mahiddhiko; 

Nekānaṃ yakkhakoṭīnaṃ, vasavattimhi issaro. 

13 . 

Tadāpi taṃ buddhavaraṃ, upagantvā mahesinaṃ; 

Annapānena tappesiṃ, sasaṅghaṃ lokanāyakaṃ. 

14 . 

Sopi maṃ tadā byākāsi, visuddhanayano muni; 

‘‘Aparimeyyito kappe, ayaṃ buddho bhavissati. 

15 . 

‘‘Padhānaṃ padahitvāna…pe… hessāma sammukhā imaṃ’’. 

16 . 

Tassāpi vacanaṃ sutvā, haṭṭho saṃviggamānaso; 

Uttariṃ vatamadhiṭṭhāsiṃ, dasapāramipūriyā. 

17 . 

Nagaraṃ candavatī nāma, yasavā nāma khattiyo; 

Mātā yasodharā nāma, anomadassissa satthuno. 

18 . 

Dasavassasahassāni, agāraṃ ajjha so vasi; 

Sirī upasirī vaḍḍho, tayo pāsādamuttamā. 

19 . 

Tevīsatisahassāni, nāriyo samalaṅkatā; 

Sirimā nāma sā nārī, upavāṇo nāma atrajo. 

20 . 

Nimitte caturo disvā, sivikāyābhinikkhami; 

Anūnadasamāsāni, padhānaṃ padahī jino. 

21 . 

Brahmunā yācito santo, anomadassī mahāmuni; 

Vatti cakkaṃ mahāvīro, uyyāne so sudassane . 

22 . 

Nisabho ca anomo ca , ahesuṃ aggasāvakā; 

Varuṇo nāmupaṭṭhāko, anomadassissa satthuno. 

23 . 

Sundarī ca sumanā ca, ahesuṃ aggasāvikā; 

Bodhi tassa bhagavato, ajjunoti pavuccati. 

24 . 

Nandivaḍḍho sirivaḍḍho, ahesuṃ aggupaṭṭhakā; 

Uppalā ceva padumā ca, ahesuṃ aggupaṭṭhikā. 

25 . 

Aṭṭhapaṇṇāsaratanaṃ , accuggato mahāmuni; 

Pabhā niddhāvatī tassa, sataraṃsīva uggato. 

26 . 

Vassasatasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

27 . 

Supupphitaṃ pāvacanaṃ, arahantehi tādihi; 

Vītarāgehi vimalehi, sobhittha jinasāsanaṃ. 

28 . 

So ca satthā amitayaso, yugāni tāni atuliyāni; 

Sabbaṃ tamantarahitaṃ, nanu rittā sabbasaṅkhārā. 

29 . 

Anomadassī jino satthā, dhammārāmamhi nibbuto; 

Tatthevassa jinathūpo, ubbedho pañcavīsatīti. 

Anomadassissa bhagavato vaṃso sattamo. 

10. Padumabuddhavaṃso 

1 . 

Anomadassissa aparena, sambuddho dvipaduttamo; 

Padumo nāma nāmena, asamo appaṭipuggalo. 

2 . 

Tassāpi asamaṃ sīlaṃ, samādhipi anantako; 

Asaṅkheyyaṃ ñāṇavaraṃ, vimuttipi anūpamā. 

3 . 

Tassāpi atulatejassa, dhammacakkappavattane; 

Abhisamayā tayo āsuṃ, mahātamapavāhanā. 

4 . 

Paṭhamābhisamaye buddho, koṭisatamabodhayi; 

Dutiyābhisamaye dhīro, navutikoṭimabodhayi. 

5 . 

Yadā ca padumo buddho, ovadī sakamatrajaṃ; 

Tadā asītikoṭīnaṃ, tatiyābhisamayo ahu. 

6 . 

Sannipātā tayo āsuṃ, padumassa mahesino; 

Koṭisatasahassānaṃ, paṭhamo āsi samāgamo. 

7 . 

Kathinatthārasamaye , uppanne kathinacīvare; 

Dhammasenāpatitthāya, bhikkhū sibbiṃsu cīvaraṃ. 

8 . 

Tadā te vimalā bhikkhū, chaḷabhiññā mahiddhikā; 

Tīṇi satasahassāni, samiṃsu aparājitā. 

9 . 

Punāparaṃ so narāsabho , pavane vāsaṃ upāgami; 

Tadā samāgamo āsi, dvinnaṃ satasahassinaṃ. 

10 . 

Ahaṃ tena samayena, sīho āsiṃ migādhibhū; 

Vivekamanubrūhantaṃ , pavane addasaṃ jinaṃ. 

11 . 

Vanditvā sirasā pāde, katvāna taṃ padakkhiṇaṃ; 

Tikkhattuṃ abhināditvā, sattāhaṃ jinamupaṭṭhahaṃ. 

12 . 

Sattāhaṃ varasamāpattiyā, vuṭṭhahitvā tathāgato; 

Manasā cintayitvāna, koṭibhikkhū samānayi. 

13 . 

Tadāpi so mahāvīro, tesaṃ majjhe viyākari; 

‘‘Aparimeyyito kappe, ayaṃ buddho bhavissati. 

14 . 

‘‘Padhānaṃ padahitvāna…pe… hessāma sammukhā imaṃ’’. 

15 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

16 . 

Campakaṃ nāma nagaraṃ, asamo nāma khattiyo; 

Asamā nāma janikā, padumassa mahesino. 

17 . 

Dasavassasahassāni , agāraṃ ajjha so vasi; 

Nandāvasuyasuttarā , tayo pāsādamuttamā. 

18 . 

Tettiṃsa ca sahassāni, nāriyo samalaṅkatā; 

Uttarā nāma sā nārī, rammo nāmāsi atrajo. 

19 . 

Nimitte caturo disvā, rathayānena nikkhami; 

Anūnaaṭṭhamāsāni, padhānaṃ padahī jino. 

20 . 

Brahmunā yācito santo, padumo lokanāyako; 

Vatti cakkaṃ mahāvīro, dhanañcuyyānamuttame. 

21 . 

Sālo ca upasālo ca, ahesuṃ aggasāvakā; 

Varuṇo nāmupaṭṭhāko, padumassa mahesino. 

22 . 

Rādhā ceva surādhā ca, ahesuṃ aggasāvikā; 

Bodhi tassa bhagavato, mahāsoṇoti vuccati. 

23 . 

Bhiyyo ceva asamo ca, ahesuṃ aggupaṭṭhakā; 

Rucī ca nandarāmā ca, ahesuṃ aggupaṭṭhikā. 

24 . 

Aṭṭhapaṇṇāsaratanaṃ, accuggato mahāmuni; 

Pabhā niddhāvatī tassa, asamā sabbaso disā. 

25 . 

Candappabhā sūriyappabhā, ratanaggimaṇippabhā; 

Sabbāpi tā hatā honti, patvā jinapabhuttamaṃ. 

26 . 

Vassasatasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

27 . 

Paripakkamānase satte, bodhayitvā asesato; 

Sesake anusāsitvā, nibbuto so sasāvako. 

28 . 

Uragova tacaṃ jiṇṇaṃ, vaddhapattaṃva pādapo; 

Jahitvā sabbasaṅkhāre, nibbuto so yathā sikhī. 

29 . 

Padumo jinavaro satthā, dhammārāmamhi nibbuto; 

Dhātuvitthārikaṃ āsi, tesu tesu padesatoti. 

Padumassa bhagavato vaṃso aṭṭhamo. 

11. Nāradabuddhavaṃso 

1 . 

Padumassa aparena, sambuddho dvipaduttamo; 

Nārado nāma nāmena, asamo appaṭipuggalo. 

2 . 

So buddho cakkavattissa, jeṭṭho dayitaoraso; 

Āmukkamālābharaṇo, uyyānaṃ upasaṅkami. 

3 . 

Tatthāsi rukkho yasavipulo, abhirūpo brahā suci; 

Tamajjhapatvā upanisīdi, mahāsoṇassa heṭṭhato. 

4 . 

Tattha ñāṇavaruppajji, anantaṃ vajirūpamaṃ; 

Tena vicini saṅkhāre, ukkujjamavakujjakaṃ . 

5 . 

Tattha sabbakilesāni, asesamabhivāhayi; 

Pāpuṇī kevalaṃ bodhiṃ, buddhañāṇe ca cuddasa. 

6 . 

Pāpuṇitvāna sambodhiṃ, dhammacakkaṃ pavattayi; 

Koṭisatasahassānaṃ, paṭhamābhisamayo ahu. 

7 . 

Mahādoṇaṃ nāgarājaṃ, vinayanto mahāmuni; 

Pāṭiheraṃ tadākāsi, dassayanto sadevake. 

8 . 

Tadā devamanussānaṃ, tamhi dhammappakāsane; 

Navutikoṭisahassāni, tariṃsu sabbasaṃsayaṃ. 

9 . 

Yamhi kāle mahāvīro, ovadī sakamatrajaṃ; 

Asītikoṭisahassānaṃ, tatiyābhisamayo ahu. 

10 . 

Sannipātā tayo āsuṃ, nāradassa mahesino; 

Koṭisatasahassānaṃ, paṭhamo āsi samāgamo. 

11 . 

Yadā buddho buddhaguṇaṃ, sanidānaṃ pakāsayi; 

Navutikoṭisahassāni, samiṃsu vimalā tadā. 

12 . 

Yadā verocano nāgo, dānaṃ dadāti satthuno; 

Tadā samiṃsu jinaputtā, asītisatasahassiyo. 

13 . 

Ahaṃ tena samayena, jaṭilo uggatāpano; 

Antalikkhacaro āsiṃ, pañcābhiññāsu pāragū. 

14 . 

Tadāpāhaṃ asamasamaṃ, sasaṅghaṃ saparijjanaṃ; 

Annapānena tappetvā, candanenābhipūjayiṃ. 

15 . 

Sopi maṃ tadā byākāsi, nārado lokanāyako; 

‘‘Aparimeyyito kappe, ayaṃ buddho bhavissati. 

16 . 

‘‘Padhānaṃ padahitvāna…pe… hessāma sammukhā imaṃ’’. 

17 . 

Tassāpi vacanaṃ sutvā, bhiyyo hāsetva mānasaṃ; 

Adhiṭṭhahiṃ vataṃ uggaṃ, dasapāramipūriyā. 

18 . 

Nagaraṃ dhaññavatī nāma, sudevo nāma khattiyo; 

Anomā nāma janikā, nāradassa mahesino. 

19 . 

Navavassasahassāni , agāraṃ ajjha so vasi; 

Jito vijitābhirāmo, tayo pāsādamuttamā. 

20 . 

Ticattārīsasahassāni, nāriyo samalaṅkatā; 

Vijitasenā nāma nārī, nanduttaro nāma atrajo. 

21 . 

Nimitte caturo disvā, padasā gamanena nikkhami; 

Sattāhaṃ padhānacāraṃ, acarī purisuttamo . 

22 . 

Brahmunā yācito santo, nārado lokanāyako; 

Vatti cakkaṃ mahāvīro, dhanañcuyyānamuttame. 

23 . 

Bhaddasālo jitamitto, ahesuṃ aggasāvakā; 

Vāseṭṭho nāmupaṭṭhāko, nāradassa mahesino. 

24 . 

Uttarā phaggunī ceva, ahesuṃ aggasāvikā; 

Bodhi tassa bhagavato, mahāsoṇoti vuccati. 

25 . 

Uggarindo vasabho ca, ahesuṃ aggupaṭṭhakā; 

Indāvarī ca vaṇḍī ca, ahesuṃ aggupaṭṭhikā. 

26 . 

Aṭṭhāsītiratanāni , accuggato mahāmuni; 

Kañcanagghiyasaṅkāso, dasasahassī virocati. 

27 . 

Tassa byāmappabhā kāyā, niddhāvati disodisaṃ; 

Nirantaraṃ divārattiṃ, yojanaṃ pharate sadā. 

28 . 

Na keci tena samayena, samantā yojane janā; 

Ukkāpadīpe ujjālenti, buddharaṃsīhi otthaṭā. 

29 . 

Navutivassasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

30 . 

Yathā uḷūhi gaganaṃ, vicittaṃ upasobhati; 

Tatheva sāsanaṃ tassa, arahantehi sobhati. 

31 . 

Saṃsārasotaṃ taraṇāya, sesake paṭipannake; 

Dhammasetuṃ daḷhaṃ katvā, nibbuto so narāsabho. 

32 . 

Sopi buddho asamasamo, tepi khīṇāsavā atulatejā; 

Sabbaṃ tamantarahitaṃ, nanu rittā sabbasaṅkhārā. 

33 . 

Nārado jinavasabho, nibbuto sudassane pure; 

Tatthevassa thūpavaro, catuyojanamuggatoti. 

Nāradassa bhagavato vaṃso navamo. 

12. Padumuttarabuddhavaṃso 

1 . 

Nāradassa aparena, sambuddho dvipaduttamo; 

Padumuttaro nāma jino, akkhobho sāgarūpamo. 

2 . 

Maṇḍakappova so āsi, yamhi buddho ajāyatha; 

Ussannakusalā janatā, tamhi kappe ajāyatha. 

3 . 

Padumuttarassa bhagavato, paṭhame dhammadesane; 

Koṭisatasahassānaṃ, dhammābhisamayo ahu. 

4 . 

Tato parampi vassante, tappayante ca pāṇine; 

Sattatiṃsasatasahassānaṃ, dutiyābhisamayo ahu. 

5 . 

Yamhi kāle mahāvīro, ānandaṃ upasaṅkami; 

Pitusantikaṃ upagantvā, āhanī amatadundubhiṃ. 

6 . 

Āhate amatabherimhi, vassante dhammavuṭṭhiyā; 

Paññāsasatasahassānaṃ, tatiyābhisamayo ahu. 

7 . 

Ovādako viññāpako, tārako sabbapāṇinaṃ; 

Desanākusalo buddho, tāresi janataṃ bahuṃ. 

8 . 

Sannipātā tayo āsuṃ, padumuttarassa satthuno; 

Koṭisatasahassānaṃ, paṭhamo āsi samāgamo. 

9 . 

Yadā buddho asamasamo, vasi vebhārapabbate; 

Navutikoṭisahassānaṃ, dutiyo āsi samāgamo. 

10 . 

Puna cārikaṃ pakkante, gāmanigamaraṭṭhato; 

Asītikoṭisahassānaṃ, tatiyo āsi samāgamo. 

11 . 

Ahaṃ tena samayena, jaṭilo nāma raṭṭhiko; 

Sambuddhappamukhaṃ saṅghaṃ, sabhattaṃ dussamadāsahaṃ. 

12 . 

Sopi maṃ buddho byākāsi, saṅghamajjhe nisīdiya; 

‘‘Satasahassito kappe, ayaṃ buddho bhavissati. 

13 . 

‘‘Padhānaṃ padahitvāna…pe… hessāma sammukhā imaṃ’’. 

14 . 

Tassāpi vacanaṃ sutvā, uttariṃ vatamadhiṭṭhahiṃ; 

Akāsiṃ uggadaḷhaṃ dhitiṃ, dasapāramipūriyā. 

15 . 

Byāhatā titthiyā sabbe, vimanā dummanā tadā; 

Na tesaṃ keci paricaranti, raṭṭhato nicchubhanti te. 

16 . 

Sabbe tattha samāgantvā, upagacchuṃ buddhasantike; 

Tuvaṃ nātho mahāvīra, saraṇaṃ hohi cakkhuma. 

17 . 

Anukampako kāruṇiko, hitesī sabbapāṇinaṃ; 

Sampatte titthiye sabbe, pañcasīle patiṭṭhapi. 

18 . 

Evaṃ nirākulaṃ āsi, suññataṃ titthiyehi taṃ; 

Vicittaṃ arahantehi, vasībhūtehi tādihi. 

19 . 

Nagaraṃ haṃsavatī nāma, ānando nāma khattiyo; 

Sujātā nāma janikā, padumuttarassa satthuno. 

20 . 

Dasavassasahassāni, agāraṃ ajjha so vasi; 

Naravāhano yaso vasavattī , tayo pāsādamuttamā. 

21 . 

Ticattārīsasahassāni, nāriyo samalaṅkatā; 

Vasudattā nāma nārī, uttamo nāma atrajo. 

22 . 

Nimitte caturo disvā, pāsādenābhinikkhami; 

Sattāhaṃ padhānacāraṃ, acarī purisuttamo. 

23 . 

Brahmunā yācito santo, padumuttaro vināyako; 

Vatti cakkaṃ mahāvīro, mithiluyyānamuttame. 

24 . 

Devalo ca sujāto ca, ahesuṃ aggasāvakā; 

Sumano nāmupaṭṭhāko, padumuttarassa mahesino. 

25 . 

Amitā ca asamā ca, ahesuṃ aggasāvikā; 

Bodhi tassa bhagavato, salaloti pavuccati. 

26 . 

Vitiṇṇo ceva tisso ca, ahesuṃ aggupaṭṭhakā; 

Haṭṭhā ceva vicittā ca, ahesuṃ aggupaṭṭhikā. 

27 . 

Aṭṭhapaṇṇāsaratanaṃ, accuggato mahāmuni; 

Kañcanagghiyasaṅkāso, dvattiṃsavaralakkhaṇo. 

28 . 

Kuṭṭā kavāṭā bhittī ca, rukkhā nagasiluccayā; 

Na tassāvaraṇaṃ atthi, samantā dvādasayojane. 

29 . 

Vassasatasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

30 . 

Santāretvā bahujanaṃ, chinditvā sabbasaṃsayaṃ; 

Jalitvā aggikkhandhova nibbuto so sasāvako. 

31 . 

Padumuttaro jino buddho, nandārāmamhi nibbuto; 

Tatthevassa thūpavaro, dvādasubbedhayojanoti. 

Padumuttarassa bhagavato vaṃso dasamo. 

13. Sumedhabuddhavaṃso 

1 . 

Padumuttarassa aparena, sumedho nāma nāyako; 

Durāsado uggatejo, sabbalokuttamo muni. 

2 . 

Pasannanetto sumukho, brahā uju patāpavā; 

Hitesī sabbasattānaṃ, bahū mocesi bandhanā. 

3 . 

Yadā buddho pāpuṇitvā, kevalaṃ bodhimuttamaṃ; 

Sudassanamhi nagare, dhammacakkaṃ pavattayi. 

4 . 

Tassāpi abhisamayā tīṇi, ahesuṃ dhammadesane; 

Koṭisatasahassānaṃ, paṭhamābhisamayo ahu. 

5 . 

Punāparaṃ kumbhakaṇṇaṃ, yakkhaṃ so damayī jino; 

Navutikoṭisahassānaṃ, dutiyābhisamayo ahu. 

6 . 

Punāparaṃ amitayaso, catusaccaṃ pakāsayi; 

Asītikoṭisahassānaṃ, tatiyābhisamayo ahu. 

7 . 

Sannipātā tayo āsuṃ, sumedhassa mahesino; 

Khīṇāsavānaṃ vimalānaṃ, santacittāna tādinaṃ. 

8 . 

Sudassanaṃ nāma nagaraṃ, upagañchi jino yadā; 

Tadā khīṇāsavā bhikkhū, samiṃsu satakoṭiyo. 

9 . 

Punāparaṃ devakūṭe, bhikkhūnaṃ kathinatthate; 

Tadā navutikoṭīnaṃ, dutiyo āsi samāgamo. 

10 . 

Punāparaṃ dasabalo, yadā carati cārikaṃ; 

Tadā asītikoṭīnaṃ, tatiyo āsi samāgamo. 

11 . 

Ahaṃ tena samayena, uttaro nāma māṇavo; 

Asītikoṭiyo mayhaṃ, ghare sannicitaṃ dhanaṃ. 

12 . 

Kevalaṃ sabbaṃ datvāna, sasaṅghe lokanāyake; 

Saraṇaṃ tassupagañchiṃ, pabbajjañcābhirocayiṃ. 

13 . 

Sopi maṃ buddho byākāsi, karonto anumodanaṃ; 

‘‘Tiṃsakappasahassamhi, ayaṃ buddho bhavissati. 

14 . 

‘‘Padhānaṃ padahitvāna…pe… hessāma sammukhā imaṃ’’. 

15 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

16 . 

Suttantaṃ vinayañcāpi, navaṅgaṃ satthusāsanaṃ; 

Sabbaṃ pariyāpuṇitvāna, sobhayiṃ jinasāsanaṃ. 

17 . 

Tatthappamatto viharanto, nisajjaṭṭhānacaṅkame; 

Abhiññāsu pāramiṃ gantvā, brahmalokamagañchahaṃ. 

18 . 

Sudassanaṃ nāma nagaraṃ, sudatto nāma khattiyo; 

Sudattā nāma janikā, sumedhassa mahesino. 

19 . 

Navavassasahassāni, agāraṃ ajjha so vasi; 

Sucandakañcanasirivaḍḍhā, tayo pāsādamuttamā. 

20 . 

Tisoḷasasahassāni, nāriyo samalaṅkatā; 

Sumanā nāma sā nārī, punabbasu nāma atrajo. 

21 . 

Nimitte caturo disvā, hatthiyānena nikkhami; 

Anūnakaṃ aḍḍhamāsaṃ, padhānaṃ padahī jino. 

22 . 

Brahmunā yācito santo, sumedho lokanāyako; 

Vatti cakkaṃ mahāvīro, sudassanuyyānamuttame. 

23 . 

Saraṇo sabbakāmo ca, ahesuṃ aggasāvakā; 

Sāgaro nāmupaṭṭhāko, sumedhassa mahesino. 

24 . 

Rāmā ceva surāmā ca, ahesuṃ aggasāvikā; 

Bodhi tassa bhagavato, mahānīpoti vuccati. 

25 . 

Uruvelā yasavā ca, ahesuṃ aggupaṭṭhakā; 

Yasodharā sirimā ca , ahesuṃ aggupaṭṭhikā. 

26 . 

Aṭṭhāsītiratanāni, accuggato mahāmuni; 

Obhāseti disā sabbā, cando tāragaṇe yathā. 

27 . 

Cakkavattimaṇī nāma, yathā tapati yojanaṃ; 

Tatheva tassa ratanaṃ, samantā pharati yojanaṃ. 

28 . 

Navutivassasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

29 . 

Tevijjachaḷabhiññehi, balappattehi tādihi; 

Samākulamidaṃ āsi, arahantehi sādhuhi. 

30 . 

Tepi sabbe amitayasā, vippamuttā nirūpadhī; 

Ñāṇālokaṃ dassayitvā, nibbutā te mahāyasā. 

31 . 

Sumedho jinavaro buddho, medhārāmamhi nibbuto; 

Dhātuvitthārikaṃ āsi, tesu tesu padesatoti. 

Sumedhassa bhagavato vaṃso ekādasamo. 

14. Sujātabuddhavaṃso 

1 . 

Tattheva maṇḍakappamhi, sujāto nāma nāyako; 

Sīhahanusabhakkhandho, appameyyo durāsado. 

2 . 

Candova vimalo suddho, sataraṃsīva patāpavā; 

Evaṃ sobhati sambuddho, jalanto siriyā sadā. 

3 . 

Pāpuṇitvāna sambuddho, kevalaṃ bodhimuttamaṃ; 

Sumaṅgalamhi nagare, dhammacakkaṃ pavattayi. 

4 . 

Desente pavaraṃ dhammaṃ, sujāte lokanāyake ; 

Asītikoṭī abhisamiṃsu, paṭhame dhammadesane. 

5 . 

Yadā sujāto amitayaso, deve vassaṃ upāgami; 

Sattatiṃsasatasahassānaṃ, dutiyābhisamayo ahu. 

6 . 

Yadā sujāto asamasamo, upagacchi pitusantikaṃ; 

Saṭṭhisatasahassānaṃ , tatiyābhisamayo ahu. 

7 . 

Sannipātā tayo āsuṃ, sujātassa mahesino; 

Khīṇāsavānaṃ vimalānaṃ, santacittāna tādinaṃ. 

8 . 

Abhiññābalappattānaṃ , appattānaṃ bhavābhave; 

Saṭṭhisatasahassāni, paṭhamaṃ sannipatiṃsu te. 

9 . 

Punāparaṃ sannipāte, tidivorohaṇe jine; 

Paññāsasatasahassānaṃ, dutiyo āsi samāgamo. 

10 . 

Upasaṅkamanto narāsabhaṃ, tassa yo aggasāvako; 

Catūhi satasahassehi, sambuddhaṃ upasaṅkami. 

11 . 

Ahaṃ tena samayena, catudīpamhi issaro; 

Antalikkhacaro āsiṃ, cakkavattī mahabbalo. 

12 . 

Loke acchariyaṃ disvā, abbhutaṃ lomahaṃsanaṃ; 

Upagantvāna vandiṃ so, sujātaṃ lokanāyakaṃ. 

13 . 

Catudīpe mahārajjaṃ, ratane satta uttame; 

Buddhe niyyādayitvāna, pabbajiṃ tassa santike. 

14 . 

Ārāmikā janapade, uṭṭhānaṃ paṭipiṇḍiya; 

Upanenti bhikkhusaṅghassa, paccayaṃ sayanāsanaṃ. 

15 . 

Sopi maṃ buddho byākāsi, dasasahassimhi issaro; 

‘‘Tiṃsakappasahassamhi, ayaṃ buddho bhavissati. 

16 . 

‘‘Padhānaṃ padahitvāna…pe… hessāma sammukhā imaṃ’’. 

17 . 

Tassāpi vacanaṃ sutvā, bhiyyo hāsaṃ janesahaṃ; 

Adhiṭṭhahiṃ vataṃ uggaṃ, dasapāramipūriyā. 

18 . 

Suttantaṃ vinayañcāpi, navaṅgaṃ satthusāsanaṃ; 

Sabbaṃ pariyāpuṇitvāna, sobhayiṃ jinasāsanaṃ. 

19 . 

Tatthappamatto viharanto, brahmaṃ bhāvetva bhāvanaṃ; 

Abhiññāpāramiṃ gantvā, brahmalokamagañchahaṃ. 

20 . 

Sumaṅgalaṃ nāma nagaraṃ, uggato nāma khattiyo; 

Mātā pabhāvatī nāma, sujātassa mahesino. 

21 . 

Navavassasahassāni , agāraṃ ajjha so vasi; 

Sirī upasirī nando, tayo pāsādamuttamā. 

22 . 

Tevīsatisahassāni , nāriyo samalaṅkatā; 

Sirinandā nāma nārī, upaseno nāma atrajo. 

23 . 

Nimitte caturo disvā, assayānena nikkhami; 

Anūnanavamāsāni, padhānaṃ padahī jino. 

24 . 

Brahmunā yācito santo, sujāto lokanāyako; 

Vatti cakkaṃ mahāvīro, sumaṅgaluyyānamuttame. 

25 . 

Sudassano sudevo ca, ahesuṃ aggasāvakā; 

Nārado nāmupaṭṭhāko, sujātassa mahesino. 

26 . 

Nāgā ca nāgasamālā ca, ahesuṃ aggasāvikā; 

Bodhi tassa bhagavato, mahāveḷūti vuccati. 

27 . 

So ca rukkho ghanakkhandho , acchiddo hoti pattiko; 

Uju vaṃso brahā hoti, dassanīyo manoramo. 

28 . 

Ekakkhandho pavaḍḍhitvā, tato sākhā pabhijjati; 

Yathā subaddho morahattho, evaṃ sobhati so dumo. 

29 . 

Na tassa kaṇṭakā honti, nāpi chiddaṃ mahā ahu; 

Vitthiṇṇasākho aviralo, sandacchāyo manoramo. 

30 . 

Sudatto ceva citto ca, ahesuṃ aggupaṭṭhakā; 

Subhaddā ca padumā ca, ahesuṃ aggupaṭṭhikā. 

31 . 

Paññāsaratano āsi, uccattanena so jino; 

Sabbākāravarūpeto, sabbaguṇamupāgato. 

32 . 

Tassa pabhā asamasamā, niddhāvati samantato; 

Appamāṇo atuliyo, opammehi anūpamo. 

33 . 

Navutivassasahassāni , āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

34 . 

Yathāpi sāgare ūmī, gagane tārakā yathā; 

Evaṃ tadā pāvacanaṃ, arahantehi cittitaṃ . 

35 . 

So ca buddho asamasamo, guṇāni ca tāni atuliyāni; 

Sabbaṃ tamantarahitaṃ, nanu rittā sabbasaṅkhārā. 

36 . 

Sujāto jinavaro buddho, silārāmamhi nibbuto; 

Tattheva tassa cetiyo , tīṇigāvutamuggatoti. 

Sujātassa bhagavato vaṃso dvādasamo. 

15. Piyadassībuddhavaṃso 

1 . 

Sujātassa aparena, sayambhū lokanāyako; 

Durāsado asamasamo, piyadassī mahāyaso. 

2 . 

Sopi buddho amitayaso, ādiccova virocati; 

Sabbaṃ tamaṃ nihantvāna, dhammacakkaṃ pavattayi. 

3 . 

Tassāpi atulatejassa, ahesuṃ abhisamayā tayo; 

Koṭisatasahassānaṃ, paṭhamābhisamayo ahu. 

4 . 

Sudassano devarājā, micchādiṭṭhimarocayi; 

Tassa diṭṭhiṃ vinodento, satthā dhammamadesayi. 

5 . 

Janasannipāto atulo, mahāsannipatī tadā; 

Navutikoṭisahassānaṃ, dutiyābhisamayo ahu. 

6 . 

Yadā doṇamukhaṃ hatthiṃ, vinesi narasārathi; 

Asītikoṭisahassānaṃ, tatiyābhisamayo ahu. 

7 . 

Sannipātā tayo āsuṃ, tassāpi piyadassino; 

Koṭisatasahassānaṃ, paṭhamo āsi samāgamo. 

8 . 

Tato paraṃ navutikoṭī, samiṃsu ekato munī; 

Tatiye sannipātamhi, asītikoṭiyo ahū. 

9 . 

Ahaṃ tena samayena, kassapo nāma brāhmaṇo ; 

Ajjhāyako mantadharo, tiṇṇaṃ vedāna pāragū. 

10 . 

Tassa dhammaṃ suṇitvāna, pasādaṃ janayiṃ ahaṃ; 

Koṭisatasahassehi, saṅghārāmaṃ amāpayiṃ. 

11 . 

Tassa datvāna ārāmaṃ, haṭṭho saṃviggamānaso; 

Saraṇe pañca sīle ca , daḷhaṃ katvā samādiyiṃ. 

12 . 

Sopi maṃ buddho byākāsi, saṅghamajjhe nisīdiya; 

‘‘Aṭṭhārase kappasate, ayaṃ buddho bhavissati. 

13 . 

‘‘Padhānaṃ padahitvāna…pe… hessāma sammukhā imaṃ’’. 

14 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

15 . 

Sudhaññaṃ nāma nagaraṃ, sudatto nāma khattiyo; 

Candā nāmāsi janikā, piyadassissa satthuno. 

16 . 

Navavassasahassāni, agāraṃ ajjha so vasi; 

Sunimmalavimalagiriguhā, tayo pāsādamuttamā. 

17 . 

Tettiṃsasahassāni ca, nāriyo samalaṅkatā; 

Vimalā nāma nārī ca, kañcanāveḷo nāma atrajo. 

18 . 

Nimitte caturo disvā, rathayānena nikkhami; 

Chamāsaṃ padhānacāraṃ, acarī purisuttamo. 

19 . 

Brahmunā yācito santo, piyadassī mahāmuni; 

Vatti cakkaṃ mahāvīro, usabhuyyāne manorame. 

20 . 

Pālito sabbadassī ca, ahesuṃ aggasāvakā; 

Sobhito nāmupaṭṭhāko, piyadassissa satthuno. 

21 . 

Sujātā dhammadinnā ca, ahesuṃ aggasāvikā; 

Bodhi tassa bhagavato, kakudhoti pavuccati. 

22 . 

Sandhako dhammako ceva, ahesuṃ aggupaṭṭhakā; 

Visākhā dhammadinnā ca, ahesuṃ aggupaṭṭhikā. 

23 . 

Sopi buddho amitayaso, dvattiṃsavaralakkhaṇo; 

Asītihatthamubbedho, sālarājāva dissati. 

24 . 

Aggicandasūriyānaṃ, natthi tādisikā pabhā; 

Yathā ahu pabhā tassa, asamassa mahesino. 

25 . 

Tassāpi devadevassa, āyu tāvatakaṃ ahu; 

Navutivassasahassāni, loke aṭṭhāsi cakkhumā. 

26 . 

Sopi buddho asamasamo, yugānipi tāni atuliyāni; 

Sabbaṃ tamantarahitaṃ, nanu rittā sabbasaṅkhārā. 

27 . 

Piyadassī munivaro, assatthārāmamhi nibbuto; 

Tatthevassa jinathūpo, tīṇiyojanamuggatoti. 

Piyadassissa bhagavato vaṃso terasamo. 

16. Atthadassībuddhavaṃso 

1 . 

Tattheva maṇḍakappamhi, atthadassī mahāyaso; 

Mahātamaṃ nihantvāna, patto sambodhimuttamaṃ. 

2 . 

Brahmunā yācito santo, dhammacakkaṃ pavattayi; 

Amatena tappayī lokaṃ, dasasahassisadevakaṃ. 

3 . 

Tassāpi lokanāthassa, ahesuṃ abhisamayā tayo; 

Koṭisatasahassānaṃ, paṭhamābhisamayo ahu. 

4 . 

Yadā buddho atthadassī, carate devacārikaṃ; 

Koṭisatasahassānaṃ, dutiyābhisamayo ahu. 

5 . 

Punāparaṃ yadā buddho, desesi pitusantike; 

Koṭisatasahassānaṃ, tatiyābhisamayo ahu. 

6 . 

Sannipātā tayo āsuṃ, tassāpi ca mahesino; 

Khīṇāsavānaṃ vimalānaṃ, santacittāna tādinaṃ. 

7 . 

Aṭṭhanavutisahassānaṃ , paṭhamo āsi samāgamo; 

Aṭṭhāsītisahassānaṃ, dutiyo āsi samāgamo. 

8 . 

Aṭṭhasattatisatasahassānaṃ , tatiyo āsi samāgamo; 

Anupādā vimuttānaṃ, vimalānaṃ mahesinaṃ. 

9 . 

Ahaṃ tena samayena, jaṭilo uggatāpano; 

Susīmo nāma nāmena, mahiyā seṭṭhasammato. 

10 . 

Dibbaṃ mandāravaṃ pupphaṃ, padumaṃ pārichattakaṃ; 

Devalokāharitvāna, sambuddhamabhipūjayiṃ. 

11 . 

Sopi maṃ buddho byākāsi, atthadassī mahāmuni; 

‘‘Aṭṭhārase kappasate, ayaṃ buddho bhavissati. 

12 . 

‘‘Padhānaṃ padahitvāna…pe… hessāma sammukhā imaṃ’’. 

13 . 

Tassāpi vacanaṃ sutvā, haṭṭho saṃviggamānaso; 

Uttariṃ vatamadhiṭṭhāsiṃ, dasapāramipūriyā. 

14 . 

Sobhaṇaṃ nāma nagaraṃ, sāgaro nāma khattiyo; 

Sudassanā nāma janikā, atthadassissa satthuno. 

15 . 

Dasavassasahassāni, agāraṃ ajjha so vasi; 

Amaragiri sugiri vāhanā, tayo pāsādamuttamā. 

16 . 

Tettiṃsañca sahassāni, nāriyo samalaṅkatā; 

Visākhā nāma nārī ca, selo nāmāsi atrajo. 

17 . 

Nimitte caturo disvā, assayānena nikkhami; 

Anūnaaṭṭhamāsāni, padhānaṃ padahī jino. 

18 . 

Brahmunā yācito santo, atthadassī mahāyaso; 

Vatti cakkaṃ mahāvīro, anomuyyāne narāsabho. 

19 . 

Santo ca upasanto ca, ahesuṃ aggasāvakā; 

Abhayo nāmupaṭṭhāko, atthadassissa satthuno. 

20 . 

Dhammā ceva sudhammā ca, ahesuṃ aggasāvikā; 

Bodhi tassa bhagavato, campakoti pavuccati. 

21 . 

Nakulo ca nisabho ca, ahesuṃ aggupaṭṭhakā; 

Makilā ca sunandā ca, ahesuṃ aggupaṭṭhikā. 

22 . 

Sopi buddho asamasamo, asītihatthamuggato; 

Sobhate sālarājāva, uḷurājāva pūrito. 

23 . 

Tassa pākatikā raṃsī, anekasatakoṭiyo; 

Uddhaṃ adho dasa disā, pharanti yojanaṃ sadā. 

24 . 

Sopi buddho narāsabho, sabbasattuttamo muni; 

Vassasatasahassāni, loke aṭṭhāsi cakkhumā. 

25 . 

Atulaṃ dassetvā obhāsaṃ, virocetvā sadevake ; 

Sopi aniccataṃ patto, yathaggupādānasaṅkhayā. 

26 . 

Atthadassī jinavaro, anomārāmamhi nibbuto; 

Dhātuvitthārikaṃ āsi, tesu tesu padesatoti. 

Atthadassissa bhagavato vaṃso cuddasamo. 

17. Dhammadassībuddhavaṃso 

1 . 

Tattheva maṇḍakappamhi, dhammadassī mahāyaso; 

Tamandhakāraṃ vidhamitvā, atirocati sadevake. 

2 . 

Tassāpi atulatejassa, dhammacakkappavattane; 

Koṭisatasahassānaṃ, paṭhamābhisamayo ahu. 

3 . 

Yadā buddho dhammadassī, vinesi sañjayaṃ isiṃ; 

Tadā navutikoṭīnaṃ, dutiyābhisamayo ahu. 

4 . 

Yadā sakko upāgañchi, sapariso vināyakaṃ; 

Tadā asītikoṭīnaṃ, tatiyābhisamayo ahu. 

5 . 

Tassāpi devadevassa, sannipātā tayo ahuṃ ; 

Khīṇāsavānaṃ vimalānaṃ, santacittāna tādinaṃ. 

6 . 

Yadā buddho dhammadassī, saraṇe vassaṃ upāgami; 

Tadā koṭisatasahassānaṃ , paṭhamo āsi samāgamo. 

7 . 

Punāparaṃ yadā buddho, devato eti mānusaṃ; 

Tadāpi satakoṭīnaṃ, dutiyo āsi samāgamo. 

8 . 

Punāparaṃ yadā buddho, pakāsesi dhute guṇe; 

Tadā asītikoṭīnaṃ, tatiyo āsi samāgamo. 

9 . 

Ahaṃ tena samayena, sakko āsiṃ purindado; 

Dibbena gandhamālena, turiyenābhipūjayiṃ. 

10 . 

Sopi maṃ buddho byākāsi, devamajjhe nisīdiya; 

‘‘Aṭṭhārase kappasate, ayaṃ buddho bhavissati. 

11 . 

‘‘Padhānaṃ padahitvāna…pe… hessāma sammukhā imaṃ’’. 

12 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

13 . 

Saraṇaṃ nāma nagaraṃ, saraṇo nāma khattiyo; 

Sunandā nāma janikā, dhammadassissa satthuno. 

14 . 

Aṭṭhavassasahassāni , agāraṃ ajjha so vasi; 

Arajo virajo sudassano, tayo pāsādamuttamā. 

15 . 

Ticattārīsasahassāni , nāriyo samalaṅkatā; 

Vicikoḷi nāma nārī, atrajo puññavaḍḍhano. 

16 . 

Nimitte caturo disvā, pāsādenābhinikkhami; 

Sattāhaṃ padhānacāraṃ, acarī purisuttamo. 

17 . 

Brahmunā yācito santo, dhammadassī narāsabho; 

Vatti cakkaṃ mahāvīro, migadāye naruttamo. 

18 . 

Padumo phussadevo ca, ahesuṃ aggasāvakā; 

Sunetto nāmupaṭṭhāko, dhammadassissa satthuno. 

19 . 

Khemā ca saccanāmā ca, ahesuṃ aggasāvikā; 

Bodhi tassa bhagavato, bimbijāloti vuccati. 

20 . 

Subhaddo kaṭissaho ceva, ahesuṃ aggupaṭṭhakā; 

Sāḷiyā ca kaḷiyā ca, ahesuṃ aggupaṭṭhikā. 

21 . 

Sopi buddho asamasamo, asītihatthamuggato; 

Atirocati tejena, dasasahassimhi dhātuyā. 

22 . 

Suphullo sālarājāva, vijjūva gagane yathā; 

Majjhanhikeva sūriyo, evaṃ so upasobhatha. 

23 . 

Tassāpi atulatejassa, samakaṃ āsi jīvitaṃ; 

Vassasatasahassāni, loke aṭṭhāsi cakkhumā. 

24 . 

Obhāsaṃ dassayitvāna, vimalaṃ katvāna sāsanaṃ; 

Cavi candova gagane, nibbuto so sasāvako. 

25 . 

Dhammadassī mahāvīro, sālārāmamhi nibbuto; 

Tatthevassa thūpavaro, tīṇiyojanamuggatoti. 

Dhammadassissa bhagavato vaṃso pannarasamo. 

18. Siddhatthabuddhavaṃso 

1 . 

Dhammadassissa aparena, siddhattho nāma nāyako; 

Nihanitvā tamaṃ sabbaṃ, sūriyo abbhuggato yathā. 

2 . 

Sopi patvāna sambodhiṃ, santārento sadevakaṃ; 

Abhivassi dhammameghena, nibbāpento sadevakaṃ. 

3 . 

Tassāpi atulatejassa, ahesuṃ abhisamayā tayo; 

Koṭisatasahassānaṃ, paṭhamābhisamayo ahu. 

4 . 

Punāparaṃ bhīmarathe , yadā āhani dundubhiṃ; 

Tadā navutikoṭīnaṃ, dutiyābhisamayo ahu. 

5 . 

Yadā buddho dhammaṃ desesi, vebhāre so puruttame; 

Tadā navutikoṭīnaṃ, tatiyābhisamayo ahu. 

6 . 

Sannipātā tayo āsuṃ, tasmimpi dvipaduttame; 

Khīṇāsavānaṃ vimalānaṃ, santacittāna tādinaṃ. 

7 . 

Koṭisatānaṃ navutīnaṃ , asītiyāpi ca koṭinaṃ; 

Ete āsuṃ tayo ṭhānā, vimalānaṃ samāgame. 

8 . 

Ahaṃ tena samayena, maṅgalo nāma tāpaso; 

Uggatejo duppasaho, abhiññābalasamāhito. 

9 . 

Jambuto phalamānetvā siddhatthassa adāsahaṃ; 

Paṭiggahetvā sambuddho, idaṃ vacanamabravi. 

10 . 

‘‘Passatha imaṃ tāpasaṃ, jaṭilaṃ uggatāpanaṃ; 

Catunnavutito kappe, ayaṃ buddho bhavissati. 

11 . 

‘‘Padhānaṃ padahitvāna…pe… hessāma sammukhā imaṃ’’. 

12 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

13 . 

Vebhāraṃ nāma nagaraṃ, udeno nāma khattiyo; 

Suphassā nāma janikā, siddhatthassa mahesino. 

14 . 

Dasavassasahassāni , agāraṃ ajjha so vasi; 

Kokāsuppalakokanadā, tayo pāsādamuttamā. 

15 . 

Tisoḷasasahassāni, nāriyo samalaṅkatā; 

Somanassā nāma sā nārī, anupamo nāma atrajo. 

16 . 

Nimitte caturo disvā, sivikāyābhinikkhami; 

Anūnadasamāsāni, padhānaṃ padahī jino. 

17 . 

Brahmunā yācito santo, siddhattho lokanāyako; 

Vatti cakkaṃ mahāvīro, migadāye naruttamo. 

18 . 

Sambalo ca sumitto ca, ahesuṃ aggasāvakā; 

Revato nāmupaṭṭhāko, siddhatthassa mahesino. 

19 . 

Sīvalā ca surāmā ca, ahesuṃ aggasāvikā; 

Bodhi tassa bhagavato, kaṇikāroti vuccati. 

20 . 

Suppiyo ca samuddo ca, ahesuṃ aggupaṭṭhakā; 

Rammā ceva surammā ca, ahesuṃ aggupaṭṭhikā. 

21 . 

So buddho saṭṭhiratanaṃ, ahosi nabhamuggato; 

Kañcanagghiyasaṅkāso, dasasahassī virocati. 

22 . 

Sopi buddho asamasamo, atulo appaṭipuggalo; 

Vassasatasahassāni, loke aṭṭhāsi cakkhumā. 

23 . 

Vipulaṃ pabhaṃ dassayitvā, pupphāpetvāna sāvake; 

Vilāsetvā samāpatyā, nibbuto so sasāvako. 

24 . 

Siddhattho munivaro buddho, anomārāmamhi nibbuto; 

Tatthevassa thūpavaro, catuyojanamuggatoti. 

Siddhatthassa bhagavato vaṃso soḷasamo. 

19. Tissabuddhavaṃso 

1 . 

Siddhatthassa aparena, asamo appaṭipuggalo; 

Anantatejo amitayaso, tisso lokagganāyako. 

2 . 

Tamandhakāraṃ vidhamitvā, obhāsetvā sadevakaṃ; 

Anukampako mahāvīro, loke uppajji cakkhumā. 

3 . 

Tassāpi atulā iddhi, atulaṃ sīlaṃ samādhi ca; 

Sabbattha pāramiṃ gantvā, dhammacakkaṃ pavattayi. 

4 . 

So buddho dasasahassimhi, viññāpesi giraṃ suciṃ; 

Koṭisatāni abhisamiṃsu, paṭhame dhammadesane. 

5 . 

Dutiyo navutikoṭīnaṃ, tatiyo saṭṭhikoṭiyo; 

Bandhanāto pamocesi, satte naramarū tadā. 

6 . 

Sannipātā tayo āsuṃ, tisse lokagganāyake; 

Khīṇāsavānaṃ vimalānaṃ, santacittāna tādinaṃ. 

7 . 

Khīṇāsavasatasahassānaṃ, paṭhamo āsi samāgamo; 

Navutisatasahassānaṃ, dutiyo āsi samāgamo. 

8 . 

Asītisatasahassānaṃ , tatiyo āsi samāgamo; 

Khīṇāsavānaṃ vimalānaṃ, pupphitānaṃ vimuttiyā. 

9 . 

Ahaṃ tena samayena, sujāto nāma khattiyo; 

Mahābhogaṃ chaḍḍayitvā, pabbajiṃ isipabbajaṃ. 

10 . 

Mayi pabbajite sante, uppajji lokanāyako; 

Buddhoti saddaṃ sutvāna, pīti me upapajjatha. 

11 . 

Dibbaṃ mandāravaṃ pupphaṃ, padumaṃ pārichattakaṃ; 

Ubho hatthehi paggayha, dhunamāno upāgamiṃ. 

12 . 

Catuvaṇṇaparivutaṃ, tissaṃ lokagganāyakaṃ; 

Tamahaṃ pupphaṃ gahetvā, matthake dhārayiṃ jinaṃ. 

13 . 

Sopi maṃ buddho byākāsi, janamajjhe nisīdiya; 

‘‘Dvenavute ito kappe, ayaṃ buddho bhavissati. 

14 . 

‘‘Padhānaṃ padahitvāna…pe… hessāma sammukhā imaṃ’’. 

15 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

16 . 

Khemakaṃ nāma nagaraṃ, janasandho nāma khattiyo; 

Padumā nāma janikā, tissassa ca mahesino. 

17 . 

Sattavassasahassāni, agāraṃ ajjha so vasi; 

Guhāsela nārisaya nisabhā , tayo pāsādamuttamā. 

18 . 

Samatiṃsasahassāni, nāriyo samalaṅkatā; 

Subhaddānāmikā nārī, ānando nāma atrajo. 

19 . 

Nimitte caturo disvā, assayānena nikkhami; 

Anūnaaṭṭhamāsāni, padhānaṃ padahī jino. 

20 . 

Brahmunā yācito santo, tisso lokagganāyako; 

Vatti cakkaṃ mahāvīro, yasavatiyamuttame. 

21 . 

Brahmadevo udayo ca, ahesuṃ aggasāvakā; 

Samaṅgo nāmupaṭṭhāko, tissassa ca mahesino. 

22 . 

Phussā ceva sudattā ca, ahesuṃ aggasāvikā; 

Bodhi tassa bhagavato, asanoti pavuccati. 

23 . 

Sambalo ca sirimā ceva, ahesuṃ aggupaṭṭhakā; 

Kisāgotamī upasenā, ahesuṃ aggupaṭṭhikā. 

24 . 

So buddho saṭṭhiratano, ahu uccattane jino; 

Anūpamo asadiso, himavā viya dissati. 

25 . 

Tassāpi atulatejassa, āyu āsi anuttaro; 

Vassasatasahassāni, loke aṭṭhāsi cakkhumā. 

26 . 

Uttamaṃ pavaraṃ seṭṭhaṃ, anubhotvā mahāyasaṃ; 

Jalitvā aggikkhandhova, nibbuto so sasāvako. 

27 . 

Valāhakova anilena, sūriyena viya ussavo; 

Andhakārova padīpena, nibbuto so sasāvako. 

28 . 

Tisso jinavaro buddho, nandārāmamhi nibbuto; 

Tatthevassa jinathūpo, tīṇiyojanamuggatoti. 

Tissassa bhagavato vaṃso sattarasamo. 

20. Phussabuddhavaṃso 

1 . 

Tattheva maṇḍakappamhi, ahu satthā anuttaro; 

Anupamo asamasamo, phusso lokagganāyako. 

2 . 

Sopi sabbaṃ tamaṃ hantvā, vijaṭetvā mahājaṭaṃ; 

Sadevakaṃ tappayanto, abhivassi amatambunā. 

3 . 

Dhammacakkaṃ pavattente, phusse nakkhattamaṅgale; 

Koṭisatasahassānaṃ, paṭhamābhisamayo ahu. 

4 . 

Navutisatasahassānaṃ , dutiyābhisamayo ahu; 

Asītisatasahassānaṃ, tatiyābhisamayo ahu. 

5 . 

Sannipātā tayo āsuṃ, phussassāpi mahesino; 

Khīṇāsavānaṃ vimalānaṃ, santacittāna tādinaṃ. 

6 . 

Saṭṭhisatasahassānaṃ , paṭhamo āsi samāgamo; 

Paññāsasatasahassānaṃ, dutiyo āsi samāgamo. 

7 . 

Cattārīsasatasahassānaṃ, tatiyo āsi samāgamo; 

Anupādā vimuttānaṃ, vocchinnapaṭisandhinaṃ. 

8 . 

Ahaṃ tena samayena, vijitāvī nāma khattiyo; 

Chaḍḍayitvā mahārajjaṃ, pabbajiṃ tassa santike. 

9 . 

Sopi maṃ buddho byākāsi, phusso lokagganāyako; 

‘‘Dvenavute ito kappe, ayaṃ buddho bhavissati. 

10 . 

‘‘Padhānaṃ padahitvāna…pe… hessāma sammukhā imaṃ’’. 

11 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

12 . 

Suttantaṃ vinayañcāpi, navaṅgaṃ satthusāsanaṃ; 

Sabbaṃ pariyāpuṇitvā, sobhayiṃ jinasāsanaṃ. 

13 . 

Tatthappamatto viharanto, brahmaṃ bhāvetva bhāvanaṃ; 

Abhiññāsu pāramiṃ gantvā, brahmalokamagañchahaṃ. 

14 . 

Kāsikaṃ nāma nagaraṃ, jayaseno nāma khattiyo; 

Sirimā nāma janikā, phussassāpi mahesino. 

15 . 

Navavassasahassāni, agāraṃ ajjha so vasi; 

Garuḷapakkha haṃsa suvaṇṇabhārā, tayo pāsādamuttamā. 

16 . 

Tiṃsaitthisahassāni, nāriyo samalaṅkatā; 

Kisāgotamī nāma nārī, anūpamo nāma atrajo. 

17 . 

Nimitte caturo disvā, hatthiyānena nikkhami; 

Chamāsaṃ padhānacāraṃ, acarī purisuttamo. 

18 . 

Brahmunā yācito santo, phusso lokagganāyako; 

Vatti cakkaṃ mahāvīro, migadāye naruttamo. 

19 . 

Surakkhito dhammaseno, ahesuṃ aggasāvakā; 

Sabhiyo nāmupaṭṭhāko, phussassāpi mahesino. 

20 . 

Cālā ca upacālā ca, ahesuṃ aggasāvikā; 

Bodhi tassa bhagavato, āmaṇḍoti pavuccati. 

21 . 

Dhanañcayo visākho ca, ahesuṃ aggupaṭṭhakā; 

Padumā ceva nāgā ca, ahesuṃ aggupaṭṭhikā. 

22 . 

Aṭṭhapaṇṇāsaratanaṃ , sopi accuggato muni; 

Sobhate sataraṃsīva, uḷurājāva pūrito. 

23 . 

Navutivassasahassāni, āyu vijjati tāvade; 

Tāvatā tiṭṭhamāno so, tāresi janataṃ bahuṃ. 

24 . 

Ovaditvā bahū satte, santāretvā bahū jane; 

Sopi satthā atulayaso, nibbuto so sasāvako. 

25 . 

Phusso jinavaro satthā, senārāmamhi nibbuto; 

Dhātuvitthārikaṃ āsi, tesu tesu padesatoti. 

Phussassa bhagavato vaṃso aṭṭhārasamo. 

21. Vipassībuddhavaṃso 

1 . 

Phussassa ca aparena, sambuddho dvipaduttamo; 

Vipassī nāma nāmena, loke uppajji cakkhumā. 

2 . 

Avijjaṃ sabbaṃ padāletvā, patto sambodhimuttamaṃ; 

Dhammacakkaṃ pavattetuṃ, pakkāmi bandhumatīpuraṃ. 

3 . 

Dhammacakkaṃ pavattetvā, ubho bodhesi nāyako; 

Gaṇanāya na vattabbo, paṭhamābhisamayo ahu. 

4 . 

Punāparaṃ amitayaso, tattha saccaṃ pakāsayi; 

Caturāsītisahassānaṃ, dutiyābhisamayo ahu. 

5 . 

Caturāsītisahassāni , sambuddhaṃ anupabbajuṃ; 

Tesamārāmapattānaṃ, dhammaṃ desesi cakkhumā. 

6 . 

Sabbākārena bhāsato, sutvā upanisādino ; 

Tepi dhammavaraṃ gantvā, tatiyābhisamayo ahu. 

7 . 

Sannipātā tayo āsuṃ, vipassissa mahesino; 

Khīṇāsavānaṃ vimalānaṃ, santacittāna tādinaṃ. 

8 . 

Aṭṭhasaṭṭhisatasahassānaṃ, paṭhamo āsi samāgamo; 

Bhikkhusatasahassānaṃ, dutiyo āsi samāgamo. 

9 . 

Asītibhikkhusahassānaṃ, tatiyo āsi samāgamo; 

Tattha bhikkhugaṇamajjhe, sambuddho atirocati. 

10 . 

Ahaṃ tena samayena, nāgarājā mahiddhiko; 

Atulo nāma nāmena, puññavanto jutindharo. 

11 . 

Nekānaṃ nāgakoṭīnaṃ, parivāretvānahaṃ tadā; 

Vajjanto dibbaturiyehi, lokajeṭṭhaṃ upāgamiṃ. 

12 . 

Upasaṅkamitvā sambuddhaṃ, vipassiṃ lokanāyakaṃ; 

Maṇimuttaratanakhacitaṃ, sabbābharaṇavibhūsitaṃ; 

Nimantetvā dhammarājassa, suvaṇṇapīṭhamadāsahaṃ. 

13 . 

Sopi maṃ buddho byākāsi, saṅghamajjhe nisīdiya; 

‘‘Ekanavutito kappe, ayaṃ buddho bhavissati. 

14 . 

‘‘Ahu kapilavhayā rammā, nikkhamitvā tathāgato; 

Padhānaṃ padahitvāna, katvā dukkarakārikaṃ. 

15 . 

‘‘Ajapālarukkhamūlasmiṃ , nisīditvā tathāgato; 

Tattha pāyāsaṃ paggayha, nerañjaramupehiti. 

16 . 

‘‘Nerañjarāya tīramhi, pāyāsaṃ ada so jino; 

Paṭiyattavaramaggena, bodhimūlamupehiti. 

17 . 

‘‘Tato padakkhiṇaṃ katvā, bodhimaṇḍaṃ anuttaro; 

Assatthamūle sambodhiṃ, bujjhissati mahāyaso. 

18 . 

‘‘Imassa janikā mātā, māyā nāma bhavissati; 

Pitā suddhodano nāma, ayaṃ hessati gotamo. 

19 . 

‘‘Anāsavā vītarāgā, santacittā samāhitā; 

Kolito upatisso ca, aggā hessanti sāvakā; 

Ānando nāmupaṭṭhāko, upaṭṭhissatimaṃ jinaṃ. 

20 . 

‘‘Khemā uppalavaṇṇā ca, aggā hessanti sāvikā; 

Anāsavā vītarāgā, santacittā samāhitā; 

Bodhi tassa bhagavato, assatthoti pavuccati. 

21 . 

‘‘Citto ca hatthāḷavako, aggā hessantupaṭṭhakā; 

Nandamātā ca uttarā, aggā hessantupaṭṭhikā; 

Āyu vassasataṃ tassa, gotamassa yasassino. 

22 . 

‘‘Idaṃ sutvāna vacanaṃ…pe… hessāma sammukhā imaṃ’’. 

23 . 

Tassāhaṃ vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

24 . 

Nagaraṃ bandhumatī nāma, bandhumā nāma khattiyo; 

Mātā bandhumatī nāma, vipassissa mahesino. 

25 . 

Aṭṭhavassasahassāni, agāraṃ ajjha so vasi; 

Nando sunando sirimā, tayo pāsādamuttamā. 

26 . 

Ticattārīsasahassāni, nāriyo samalaṅkatā; 

Sudassanā nāma sā nārī, samavattakkhandho nāma atrajo. 

27 . 

Nimitte caturo disvā, rathayānena nikkhami; 

Anūnaaṭṭhamāsāni, padhānaṃ padahī jino. 

28 . 

Brahmunā yācito santo, vipassī lokanāyako; 

Vatti cakkaṃ mahāvīro, migadāye naruttamo. 

29 . 

Khaṇḍo ca tissanāmo ca, ahesuṃ aggasāvakā; 

Asoko nāmupaṭṭhāko, vipassissa mahesino. 

30 . 

Candā ca candamittā ca, ahesuṃ aggasāvikā; 

Bodhi tassa bhagavato, pāṭalīti pavuccati. 

31 . 

Punabbasumitto nāgo ca, ahesuṃ aggupaṭṭhakā; 

Sirimā uttarā ceva, ahesuṃ aggupaṭṭhikā. 

32 . 

Asītihatthamubbedho , vipassī lokanāyako; 

Pabhā niddhāvati tassa, samantā sattayojane. 

33 . 

Asītivassasahassāni, āyu buddhassa tāvade; 

Tāvatā tiṭṭhamāno so, tāresi janataṃ bahuṃ. 

34 . 

Bahudevamanussānaṃ, bandhanā parimocayi; 

Maggāmaggañca ācikkhi, avasesaputhujjane. 

35 . 

Ālokaṃ dassayitvāna, desetvā amataṃ padaṃ; 

Jalitvā aggikkhandhova, nibbuto so sasāvako. 

36 . 

Iddhivaraṃ puññavaraṃ, lakkhaṇañca kusumitaṃ; 

Sabbaṃ tamantarahitaṃ, nanu rittā sabbasaṅkhārā. 

37 . 

Vipassī jinavaro buddho, sumittārāmamhi nibbuto; 

Tatthevassa thūpavaro, sattayojanamussitoti. 

Vipassissa bhagavato vaṃso ekūnavīsatimo. 

22. Sikhībuddhavaṃso 

1 . 

Vipassissa aparena, sambuddho dvipaduttamo; 

Sikhivhayo āsi jino, asamo appaṭipuggalo. 

2 . 

Mārasenaṃ pamadditvā, patto sambodhimuttamaṃ; 

Dhammacakkaṃ pavattesi, anukampāya pāṇinaṃ. 

3 . 

Dhammacakkaṃ pavattente, sikhimhi jinapuṅgave ; 

Koṭisatasahassānaṃ, paṭhamābhisamayo ahu. 

4 . 

Aparampi dhammaṃ desente, gaṇaseṭṭhe naruttame; 

Navutikoṭisahassānaṃ, dutiyābhisamayo ahu. 

5 . 

Yamakapāṭihāriyañca , dassayante sadevake; 

Asītikoṭisahassānaṃ, tatiyābhisamayo ahu. 

6 . 

Sannipātā tayo āsuṃ, sikhissāpi mahesino; 

Khīṇāsavānaṃ vimalānaṃ, santacittāna tādinaṃ. 

7 . 

Bhikkhusatasahassānaṃ, paṭhamo āsi samāgamo; 

Asītibhikkhusahassānaṃ, dutiyo āsi samāgamo. 

8 . 

Sattatibhikkhusahassānaṃ, tatiyo āsi samāgamo; 

Anupalitto padumaṃva, toyamhi sampavaḍḍhitaṃ. 

9 . 

Ahaṃ tena samayena, arindamo nāma khattiyo; 

Sambuddhappamukhaṃ saṅghaṃ, annapānena tappayiṃ. 

10 . 

Bahuṃ dussavaraṃ datvā, dussakoṭiṃ anappakaṃ; 

Alaṅkataṃ hatthiyānaṃ, sambuddhassa adāsahaṃ. 

11 . 

Hatthiyānaṃ nimminitvā, kappiyaṃ upanāmayiṃ; 

Pūrayiṃ mānasaṃ mayhaṃ, niccaṃ daḷhamupaṭṭhitaṃ. 

12 . 

Sopi maṃ buddho byākāsi, sikhī lokagganāyako; 

‘‘Ekatiṃse ito kappe, ayaṃ buddho bhavissati. 

13 . 

‘‘Ahu kapilavhayā rammā…pe… hessāma sammukhā imaṃ’’. 

14 . 

Tassāhaṃ vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

15 . 

Nagaraṃ aruṇavatī nāma, aruṇo nāma khattiyo; 

Pabhāvatī nāma janikā, sikhissāpi mahesino. 

16 . 

Sattavassasahassāni , agāraṃ ajjha so vasi; 

Sucandako giri vasabho , tayo pāsādamuttamā. 

17 . 

Catuvīsasahassāni, nāriyo samalaṅkatā; 

Sabbakāmā nāma nārī, atulo nāma atrajo. 

18 . 

Nimitte caturo disvā, hatthiyānena nikkhami; 

Aṭṭhamāsaṃ padhānacāraṃ, acarī purisuttamo. 

19 . 

Brahmunā yācito santo, sikhī lokagganāyako; 

Vatti cakkaṃ mahāvīro, migadāye naruttamo. 

20 . 

Abhibhū sambhavo ceva, ahesuṃ aggasāvakā; 

Khemaṅkaro nāmupaṭṭhāko, sikhissāpi mahesino. 

21 . 

Sakhilā ca padumā ca, ahesuṃ aggasāvikā; 

Bodhi tassa bhagavato, puṇḍarīkoti vuccati. 

22 . 

Sirivaḍḍho ca nando ca, ahesuṃ aggupaṭṭhakā; 

Cittā ceva suguttā ca, ahesuṃ aggupaṭṭhikā. 

23 . 

Uccattanena so buddho, sattatihatthamuggato; 

Kañcanagghiyasaṅkāso, dvattiṃsavaralakkhaṇo. 

24 . 

Tassāpi byāmappabhā kāyā, divārattiṃ nirantaraṃ; 

Disodisaṃ niccharanti, tīṇiyojanaso pabhā. 

25 . 

Sattativassasahassāni, āyu tassa mahesino; 

Tāvatā tiṭṭhamāno so, tāresi janataṃ bahuṃ. 

26 . 

Dhammameghaṃ pavassetvā, temayitvā sadevake; 

Khemantaṃ pāpayitvāna, nibbuto so sasāvako. 

27 . 

Anubyañjanasampannaṃ, dvattiṃsavaralakkhaṇaṃ; 

Sabbaṃ tamantarahitaṃ, nanu rittā sabbasaṅkhārā. 

28 . 

Sikhī munivaro buddho, assārāmamhi nibbuto; 

Tatthevassa thūpavaro, tīṇiyojanamuggatoti. 

Sikhissa bhagavato vaṃso vīsatimo. 

23. Vessabhūbuddhavaṃso 

1 . 

Tattheva maṇḍakappamhi, asamo appaṭipuggalo; 

Vessabhū nāma nāmena, loke uppajji nāyako . 

2 . 

Ādittaṃ vata rāgaggi, taṇhānaṃ vijitaṃ tadā; 

Nāgova bandhanaṃ chetvā, patto sambodhimuttamaṃ. 

3 . 

Dhammacakkaṃ pavattente, vessabhūlokanāyake; 

Asītikoṭisahassānaṃ, paṭhamābhisamayo ahu. 

4 . 

Pakkante cārikaṃ raṭṭhe, lokajeṭṭhe narāsabhe; 

Sattatikoṭisahassānaṃ, dutiyābhisamayo ahu. 

5 . 

Mahādiṭṭhiṃ vinodento, pāṭiheraṃ karoti so; 

Samāgatā naramarū, dasasahassī sadevake. 

6 . 

Mahāacchariyaṃ disvā, abbhutaṃ lomahaṃsanaṃ; 

Devā ceva manussā ca, bujjhare saṭṭhikoṭiyo. 

7 . 

Sannipātā tayo āsuṃ, vessabhussa mahesino; 

Khīṇāsavānaṃ vimalānaṃ, santacittāna tādinaṃ. 

8 . 

Asītibhikkhusahassānaṃ, paṭhamo āsi samāgamo; 

Sattatibhikkhusahassānaṃ, dutiyo āsi samāgamo. 

9 . 

Saṭṭhibhikkhusahassānaṃ , tatiyo āsi samāgamo; 

Jarādibhayabhītānaṃ, orasānaṃ mahesino. 

10 . 

Ahaṃ tena samayena, sudassano nāma khattiyo; 

Nimantetvā mahāvīraṃ, dānaṃ datvā mahārahaṃ; 

Annapānena vatthena, sasaṅghaṃ jina pūjayiṃ. 

11 . 

Tassa buddhassa asamassa, cakkaṃ vattitamuttamaṃ; 

Sutvāna paṇitaṃ dhammaṃ, pabbajjamabhirocayiṃ. 

12 . 

Mahādānaṃ pavattetvā, rattindivamatandito; 

Pabbajjaṃ guṇasampannaṃ, pabbajiṃ jinasantike. 

13 . 

Ācāraguṇasampanno, vattasīlasamāhito; 

Sabbaññutaṃ gavesanto, ramāmi jinasāsane. 

14 . 

Saddhāpītiṃ upagantvā, buddhaṃ vandāmi sattharaṃ; 

Pīti uppajjati mayhaṃ, bodhiyāyeva kāraṇā. 

15 . 

Anivattamānasaṃ ñatvā, sambuddho etadabravi; 

‘‘Ekatiṃse ito kappe, ayaṃ buddho bhavissati. 

16 . 

‘‘Ahu kapilavhayā rammā…pe… hessāma sammukhā imaṃ’’. 

17 . 

Tassāhaṃ vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

18 . 

Anomaṃ nāma nagaraṃ, suppatīto nāma khattiyo; 

Mātā yasavatī nāma, vessabhussa mahesino. 

19 . 

Cha ca vassasahassāni, agāraṃ ajjha so vasi; 

Ruci suruci rativaḍḍhano, tayo pāsādamuttamā. 

20 . 

Anūnatiṃsasahassāni, nāriyo samalaṅkatā; 

Sucittā nāma sā nārī, suppabuddho nāma atrajo. 

21 . 

Nimitte caturo disvā, sivikāyābhinikkhami; 

Chamāsaṃ padhānacāraṃ, acarī purisuttamo. 

22 . 

Brahmunā yācito santo, vessabhūlokanāyako; 

Vatti cakkaṃ mahāvīro, aruṇārāme naruttamo. 

23 . 

Soṇo ca uttaro ceva, ahesuṃ aggasāvakā; 

Upasanto nāmupaṭṭhāko, vessabhussa mahesino. 

24 . 

Rāmā ceva samālā ca, ahesuṃ aggasāvikā; 

Bodhi tassa bhagavato, mahāsāloti vuccati. 

25 . 

Sotthiko ceva rambho ca, ahesuṃ aggupaṭṭhakā; 

Gotamī sirimā ceva, ahesuṃ aggupaṭṭhikā. 

26 . 

Saṭṭhiratanamubbedho, hemayūpasamūpamo; 

Kāyā niccharati rasmi, rattiṃva pabbate sikhī. 

27 . 

Saṭṭhivassasahassāni, āyu tassa mahesino; 

Tāvatā tiṭṭhamāno so, tāresi janataṃ bahuṃ. 

28 . 

Dhammaṃ vitthārikaṃ katvā, vibhajitvā mahājanaṃ; 

Dhammanāvaṃ ṭhapetvāna, nibbuto so sasāvako. 

29 . 

Dassaneyyaṃ sabbajanaṃ, vihāraṃ iriyāpathaṃ; 

Sabbaṃ tamantarahitaṃ, nanu rittā sabbasaṅkhārā. 

30 . 

Vessabhū jinavaro satthā, khemārāmamhi nibbuto; 

Dhātuvitthārikaṃ āsi, tesu tesu padesatoti. 

Vessabhussa bhagavato vaṃso ekavīsatimo. 

24. Kakusandhabuddhavaṃso 

1 . 

Vessabhussa aparena, sambuddho dvipaduttamo; 

Kakusandho nāma nāmena, appameyyo durāsado. 

2 . 

Ugghāṭetvā sabbabhavaṃ, cariyāya pāramiṃ gato; 

Sīhova pañjaraṃ bhetvā, patto sambodhimuttamaṃ. 

3 . 

Dhammacakkaṃ pavattente, kakusandhe lokanāyake; 

Cattārīsakoṭisahassānaṃ, dhammābhisamayo ahu. 

4 . 

Antalikkhamhi ākāse, yamakaṃ katvā vikubbanaṃ; 

Tiṃsakoṭisahassānaṃ, bodhesi devamānuse. 

5 . 

Naradevassa yakkhassa, catusaccappakāsane; 

Dhammābhisamayo tassa, gaṇanāto asaṅkhiyo. 

6 . 

Kakusandhassa bhagavato, eko āsi samāgamo; 

Khīṇāsavānaṃ vimalānaṃ, santacittāna tādinaṃ. 

7 . 

Cattālīsasahassānaṃ, tadā āsi samāgamo; 

Dantabhūmimanuppattānaṃ, āsavārigaṇakkhayā. 

8 . 

Ahaṃ tena samayena, khemo nāmāsi khattiyo; 

Tathāgate jinaputte, dānaṃ datvā anappakaṃ. 

9 . 

Pattañca cīvaraṃ datvā, añjanaṃ madhulaṭṭhikaṃ; 

Imetaṃ patthitaṃ sabbaṃ, paṭiyādemi varaṃ varaṃ. 

10 . 

Sopi maṃ buddho byākāsi, kakusandho vināyako; 

‘‘Imamhi bhaddake kappe, ayaṃ buddho bhavissati. 

11 . 

‘‘Ahu kapilavhayā rammā…pe… hessāma sammukhā imaṃ’’. 

12 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

13 . 

Nagaraṃ khemāvatī nāma, khemo nāmāsahaṃ tadā; 

Sabbaññutaṃ gavesanto, pabbajiṃ tassa santike. 

14 . 

Brāhmaṇo aggidatto ca, āsi buddhassa so pitā; 

Visākhā nāma janikā, kakusandhassa satthuno. 

15 . 

Vasate tattha kheme pure, sambuddhassa mahākulaṃ; 

Narānaṃ pavaraṃ seṭṭhaṃ, jātimantaṃ mahāyasaṃ. 

16 . 

Catuvassasahassāni, agāraṃ ajjha so vasi; 

Kāma -kāmavaṇṇa-kāmasuddhināmā , tayo pāsādamuttamā. 

17 . 

Samatiṃsasahassāni , nāriyo samalaṅkatā; 

Rocinī nāma sā nārī, uttaro nāma atrajo. 

18 . 

Nimitte caturo disvā, rathayānena nikkhami; 

Anūnaaṭṭhamāsāni, padhānaṃ padahī jino. 

19 . 

Brahmunā yācito santo, kakusandho vināyako; 

Vatti cakkaṃ mahāvīro, migadāye naruttamo. 

20 . 

Vidhuro ca sañjīvo ca, ahesuṃ aggasāvakā; 

Buddhijo nāmupaṭṭhāko, kakusandhassa satthuno. 

21 . 

Sāmā ca campānāmā ca, ahesuṃ aggasāvikā; 

Bodhi tassa bhagavato, sirīsoti pavuccati. 

22 . 

Accuto ca sumano ca, ahesuṃ aggupaṭṭhakā; 

Nandā ceva sunandā ca, ahesuṃ aggupaṭṭhikā. 

23 . 

Cattālīsaratanāni , accuggato mahāmuni; 

Kanakappabhā niccharati, samantā dasayojanaṃ. 

24 . 

Cattālīsavassasahassāni, āyu tassa mahesino; 

Tāvatā tiṭṭhamāno so, tāresi janataṃ bahuṃ. 

25 . 

Dhammāpaṇaṃ pasāretvā, naranārīnaṃ sadevake; 

Naditvā sīhanādaṃva, nibbuto so sasāvako. 

26 . 

Aṭṭhaṅgavacanasampanno, acchiddāni nirantaraṃ; 

Sabbaṃ tamantarahitaṃ, nanu rittā sabbasaṅkhārā. 

27 . 

Kakusandho jinavaro, khemārāmamhi nibbuto; 

Tatthevassa thūpavaro, gāvutaṃ nabhamuggatoti. 

Kakusandhassa bhagavato vaṃso dvāvīsatimo. 

25. Koṇāgamanabuddhavaṃso 

1 . 

Kakusandhassa aparena, sambuddho dvipaduttamo; 

Koṇāgamano nāma jino, lokajeṭṭho narāsabho. 

2 . 

Dasadhamme pūrayitvāna, kantāraṃ samatikkami; 

Pavāhiya malaṃ sabbaṃ, patto sambodhimuttamaṃ. 

3 . 

Dhammacakkaṃ pavattente, koṇāgamananāyake; 

Tiṃsakoṭisahassānaṃ, paṭhamābhisamayo ahu. 

4 . 

Pāṭihīraṃ karonte ca, paravādappamaddane; 

Vīsatikoṭisahassānaṃ, dutiyābhisamayo ahu. 

5 . 

Tato vikubbanaṃ katvā, jino devapuraṃ gato; 

Vasate tattha sambuddho, silāya paṇḍukambale. 

6 . 

Pakaraṇe satta desento, vassaṃ vasati so muni; 

Dasakoṭisahassānaṃ, tatiyābhisamayo ahu. 

7 . 

Tassāpi devadevassa, eko āsi samāgamo; 

Khīṇāsavānaṃ vimalānaṃ, santacittāna tādinaṃ. 

8 . 

Tiṃsabhikkhusahassānaṃ , tadā āsi samāgamo; 

Oghānamatikkantānaṃ, bhijjitānañca maccuyā. 

9 . 

Ahaṃ tena samayena, pabbato nāma khattiyo; 

Mittāmaccehi sampanno, anantabalavāhano. 

10 . 

Sambuddhadassanaṃ gantvā, sutvā dhammamanuttaraṃ; 

Nimantetvā sajinasaṅghaṃ, dānaṃ datvā yadicchakaṃ. 

11 . 

Paṭṭuṇṇaṃ cīnapaṭṭañca, koseyyaṃ kambalampi ca; 

Sovaṇṇapādukañceva, adāsiṃ satthusāvake. 

12 . 

Sopi maṃ buddho byākāsi, saṅghamajjhe nisīdiya; 

‘‘Imamhi bhaddake kappe, ayaṃ buddho bhavissati. 

13 . 

‘‘Ahu kapilavhayā rammā…pe… hessāma sammukhā imaṃ’’. 

14 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

15 . 

Sabbaññutaṃ gavesanto, dānaṃ datvā naruttame; 

Ohāyāhaṃ mahārajjaṃ, pabbajiṃ jinasantike . 

16 . 

Nagaraṃ sobhavatī nāma, sobho nāmāsi khattiyo; 

Vasate tattha nagare, sambuddhassa mahākulaṃ. 

17 . 

Brāhmaṇo yaññadatto ca, āsi buddhassa so pitā; 

Uttarā nāma janikā, koṇāgamanassa satthuno. 

18 . 

Tīṇi vassasahassāni, agāraṃ ajjha so vasi; 

Tusitasantusitasantuṭṭhā, tayo pāsādamuttamā. 

19 . 

Anūnasoḷasasahassāni, nāriyo samalaṅkatā; 

Rucigattā nāma nārī, satthavāho nāma atrajo. 

20 . 

Nimitte caturo disvā, hatthiyānena nikkhami; 

Chamāsaṃ padhānacāraṃ, acarī purisuttamo. 

21 . 

Brahmunā yācito santo, koṇāgamananāyako; 

Vatti cakkaṃ mahāvīro, migadāye naruttamo. 

22 . 

Bhiyyaso uttaro nāma, ahesuṃ aggasāvakā; 

Sotthijo nāmupaṭṭhāko, koṇāgamanassa satthuno. 

23 . 

Samuddā uttarā ceva, ahesuṃ aggasāvikā; 

Bodhi tassa bhagavato, udumbaroti pavuccati. 

24 . 

Uggo ca somadevo ca, ahesuṃ aggupaṭṭhakā; 

Sīvalā ceva sāmā ca, ahesuṃ aggupaṭṭhikā. 

25 . 

Uccattanena so buddho, tiṃsahatthasamuggato; 

Ukkāmukhe yathā kambu, evaṃ raṃsīhi maṇḍito. 

26 . 

Tiṃsavassasahassāni, āyu buddhassa tāvade; 

Tāvatā tiṭṭhamāno so, tāresi janataṃ bahuṃ. 

27 . 

Dhammacetiṃ samussetvā, dhammadussavibhūsitaṃ; 

Dhammapupphaguḷaṃ katvā, nibbuto so sasāvako. 

28 . 

Mahāvilāso tassa jano, siridhammappakāsano; 

Sabbaṃ tamantarahitaṃ, nanu rittā sabbasaṅkhārā. 

29 . 

Koṇāgamano sambuddho, pabbatārāmamhi nibbuto; 

Dhātuvitthārikaṃ āsi, tesu tesu padesatoti. 

Koṇāgamanassa bhagavato vaṃso tevīsatimo. 

26. Kassapabuddhavaṃso 

1 . 

Koṇāgamanassa aparena, sambuddho dvipaduttamo; 

Kassapo nāma gottena, dhammarājā pabhaṅkaro. 

2 . 

Sañchaḍḍitaṃ kulamūlaṃ, bahvannapānabhojanaṃ; 

Datvāna yācake dānaṃ, pūrayitvāna mānasaṃ; 

Usabhova āḷakaṃ bhetvā, patto sambodhimuttamaṃ. 

3 . 

Dhammacakkaṃ pavattente, kassape lokanāyake; 

Vīsakoṭisahassānaṃ, paṭhamābhisamayo ahu. 

4 . 

Catumāsaṃ yadā buddho, loke carati cārikaṃ; 

Dasakoṭisahassānaṃ, dutiyābhisamayo ahu. 

5 . 

Yamakaṃ vikubbanaṃ katvā, ñāṇadhātuṃ pakittayi; 

Pañcakoṭisahassānaṃ, tatiyābhisamayo ahu. 

6 . 

Sudhammā devapure ramme, tattha dhammaṃ pakittayi; 

Tīṇikoṭisahassānaṃ, devānaṃ bodhayī jino. 

7 . 

Naradevassa yakkhassa, apare dhammadesane; 

Etesānaṃ abhisamayā, gaṇanāto asaṅkhiyā. 

8 . 

Tassāpi devadevassa, eko āsi samāgamo; 

Khīṇāsavānaṃ vimalānaṃ, santacittāna tādinaṃ. 

9 . 

Vīsabhikkhusahassānaṃ, tadā āsi samāgamo; 

Atikkantabhavantānaṃ, hirisīlena tādinaṃ. 

10 . 

Ahaṃ tadā māṇavako, jotipāloti vissuto; 

Ajjhāyako mantadharo, tiṇṇaṃ vedāna pāragū. 

11 . 

Lakkhaṇe itihāse ca, sadhamme pāramiṃ gato; 

Bhūmantalikkhakusalo, katavijjo anāvayo. 

12 . 

Kassapassa bhagavato, ghaṭikāro nāmupaṭṭhāko; 

Sagāravo sappatisso, nibbuto tatiye phale. 

13 . 

Ādāya maṃ ghaṭīkāro, upagañchi kassapaṃ jinaṃ; 

Tassa dhammaṃ suṇitvāna, pabbajiṃ tassa santike. 

14 . 

Āraddhavīriyo hutvā, vattāvattesu kovido; 

Na kvaci parihāyāmi, pūresiṃ jinasāsanaṃ. 

15 . 

Yāvatā buddhabhaṇitaṃ, navaṅgaṃ jinasāsanaṃ; 

Sabbaṃ pariyāpuṇitvāna, sobhayiṃ jinasāsanaṃ. 

16 . 

Mama acchariyaṃ disvā, sopi buddho viyākari; 

‘‘Imamhi bhaddake kappe, ayaṃ buddho bhavissati. 

17 . 

‘‘Ahu kapilavhayā rammā, nikkhamitvā tathāgato; 

Padhānaṃ padahitvāna, katvā dukkarakārikaṃ. 

18 . 

‘‘Ajapālarukkhamūle, nisīditvā tathāgato; 

Tattha pāyāsaṃ paggayha, nerañjaramupehiti. 

19 . 

‘‘Nerañjarāya tīramhi, pāyāsaṃ paribhuñjiya; 

Paṭiyattavaramaggena, bodhimūlamupehiti. 

20 . 

‘‘Tato padakkhiṇaṃ katvā, bodhimaṇḍaṃ anuttaro; 

Aparājitaṭṭhānamhi , bodhipallaṅkamuttame; 

Pallaṅkena nisīditvā, bujjhissati mahāyaso. 

21 . 

‘‘Imassa janikā mātā, māyā nāma bhavissati; 

Pitā suddhodano nāma, ayaṃ hessati gotamo. 

22 . 

‘‘Anāsavā vītarāgā, santacittā samāhitā; 

Kolito upatisso ca, aggā hessanti sāvakā; 

Ānando nāmupaṭṭhāko, upaṭṭhissatimaṃ jinaṃ. 

23 . 

‘‘Khemā uppalavaṇṇā ca, aggā hessanti sāvikā; 

Anāsavā santacittā, vītarāgā samāhitā; 

Bodhi tassa bhagavato, assatthoti pavuccati. 

24 . 

‘‘Citto hatthāḷavako ca, aggā hessantupaṭṭhakā; 

Nandamātā ca uttarā, aggā hessantupaṭṭhikā’’. 

25 . 

Idaṃ sutvāna vacanaṃ, assamassa mahesino; 

Āmoditā naramarū, buddhabījaṃ kira ayaṃ. 

26 . 

Ukkuṭṭhisaddā pavattanti, apphoṭenti hasanti ca; 

Katañjalī namassanti, dasasahassī sadevakā. 

27 . 

‘‘Yadimassa lokanāthassa, virajjhissāma sāsanaṃ; 

Anāgatamhi addhāne, hessāma sammukhā imaṃ. 

28 . 

‘‘Yathā manussā nadiṃ tarantā, paṭititthaṃ virajjhiya; 

Heṭṭhā titthe gahetvāna, uttaranti mahānadiṃ. 

29 . 

‘‘Evameva mayaṃ sabbe, yadi muñcāmimaṃ jinaṃ; 

Anāgatamhi addhāne, hessāma sammukhā imaṃ’’. 

30 . 

Tassāpi vacanaṃ sutvā, bhiyyo cittaṃ pasādayiṃ; 

Uttariṃ vatamadhiṭṭhāsiṃ, dasapāramipūriyā. 

31 . 

Evamahaṃ saṃsaritvā, parivajjento anācaraṃ; 

Dukkarañca kataṃ mayhaṃ, bodhiyāyeva kāraṇā. 

32 . 

Nagaraṃ bārāṇasī nāma, kikī nāmāsi khattiyo; 

Vasate tattha nagare, sambuddhassa mahākulaṃ. 

33 . 

Brāhmaṇo brahmadattova, āsi buddhassa so pitā; 

Dhanavatī nāma janikā, kassapassa mahesino. 

34 . 

Duve vassasahassāni, agāraṃ ajjha so vasi; 

Haṃso yaso sirinando, tayo pāsādamuttamā. 

35 . 

Tisoḷasasahassāni, nāriyo samalaṅkatā; 

Sunandā nāma sā nārī, vijitaseno nāma atrajo. 

36 . 

Nimitte caturo disvā, pāsādenābhinikkhami; 

Sattāhaṃ padhānacāraṃ, acarī purisuttamo. 

37 . 

Brahmunā yācito santo, kassapo lokanāyako; 

Vatti cakkaṃ mahāvīro, migadāye naruttamo. 

38 . 

Tisso ca bhāradvājo ca, ahesuṃ aggasāvakā; 

Sabbamitto nāmupaṭṭhāko, kassapassa mahesino. 

39 . 

Anuḷā uruveḷā ca, ahesuṃ aggasāvikā; 

Bodhi tassa bhagavato, nigrodhoti pavuccati. 

40 . 

Sumaṅgalo ghaṭikāro ca, ahesuṃ aggupaṭṭhakā; 

Vicitasenā bhaddā ca, ahesuṃ aggupaṭṭhikā. 

41 . 

Uccattanena so buddho, vīsatiratanuggato; 

Vijjulaṭṭhīva ākāse, candova gahapūrito. 

42 . 

Vīsativassasahassāni , āyu tassa mahesino; 

Tāvatā tiṭṭhamāno so, tāresi janataṃ bahuṃ. 

43 . 

Dhammataḷākaṃ māpayitvā, sīlaṃ datvā vilepanaṃ; 

Dhammadussaṃ nivāsetvā, dhammamālaṃ vibhajjiya. 

44 . 

Dhammavimalamādāsaṃ, ṭhapayitvā mahājane; 

Keci nibbānaṃ patthentā, passantu me alaṅkaraṃ. 

45 . 

Sīlakañcukaṃ datvāna, jhānakavacavammitaṃ; 

Dhammacammaṃ pārupitvā, datvā sannāhamuttamaṃ. 

46 . 

Satiphalakaṃ datvāna, tikhiṇañāṇakuntimaṃ; 

Dhammakhaggavaraṃ datvā, sīlasaṃsaggamaddanaṃ. 

47 . 

Tevijjābhūsanaṃ datvāna, āveḷaṃ caturo phale; 

Chaḷabhiññābharaṇaṃ datvā, dhammapupphapiḷandhanaṃ. 

48 . 

Saddhammapaṇḍaracchattaṃ, datvā pāpanivāraṇaṃ; 

Māpayitvābhayaṃ pupphaṃ, nibbuto so sasāvako. 

49 . 

Eso hi sammāsambuddho, appameyyo durāsado; 

Eso hi dhammaratano, svākkhāto ehipassiko. 

50 . 

Eso hi saṅgharatano, suppaṭipanno anuttaro; 

Sabbaṃ tamantarahitaṃ, nanu rittā sabbasaṅkhārā. 

51 . 

Mahākassapo jino satthā, setabyārāmamhi nibbuto; 

Tatthevassa jinathūpo, yojanubbedhamuggatoti. 

Kassapassa bhagavato vaṃso catuvīsatimo. 

27. Gotamabuddhavaṃso 

1 . 

Ahametarahi sambuddho , gotamo sakyavaḍḍhano; 

Padhānaṃ padahitvāna, patto sambodhimuttamaṃ. 

2 . 

Brahmunā yācito santo, dhammacakkaṃ pavattayiṃ; 

Aṭṭhārasannaṃ koṭīnaṃ, paṭhamābhisamayo ahu. 

3 . 

Tato parañca desente, naradevasamāgame; 

Gaṇanāya na vattabbo, dutiyābhisamayo ahu. 

4 . 

Idhevāhaṃ etarahi, ovadiṃ mama atrajaṃ; 

Gaṇanāya na vattabbo, tatiyābhisamayo ahu. 

5 . 

Ekosi sannipāto me, sāvakānaṃ mahesinaṃ; 

Aḍḍhateḷasasatānaṃ, bhikkhūnāsi samāgamo. 

6 . 

Virocamāno vimalo, bhikkhusaṅghassa majjhago; 

Dadāmi patthitaṃ sabbaṃ, maṇīva sabbakāmado. 

7 . 

Phalamākaṅkhamānānaṃ , bhavacchandajahesinaṃ; 

Catusaccaṃ pakāsemi, anukampāya pāṇinaṃ. 

8 . 

Dasavīsasahassānaṃ, dhammābhisamayo ahu; 

Ekadvinnaṃ abhisamayo, gaṇanāto asaṅkhiyo. 

9 . 

Vitthārikaṃ bāhujaññaṃ, iddhaṃ phītaṃ suphullitaṃ; 

Idha mayhaṃ sakyamunino, sāsanaṃ suvisodhitaṃ. 

10 . 

Anāsavā vītarāgā, santacittā samāhitā; 

Bhikkhūnekasatā sabbe, parivārenti maṃ sadā. 

11 . 

Idāni ye etarahi, jahanti mānusaṃ bhavaṃ; 

Appattamānasā sekhā, te bhikkhū viññugarahitā. 

12 . 

Ariyañca saṃthomayantā, sadā dhammaratā janā; 

Bujjhissanti satimanto, saṃsārasaritaṃ gatā. 

13 . 

Nagaraṃ kapilavatthu me, rājā suddhodano pitā; 

Mayhaṃ janettikā mātā, māyādevīti vuccati. 

14 . 

Ekūnatiṃsavassāni , agāraṃ ajjhahaṃ vasiṃ; 

Rammo surammo subhako, tayo pāsādamuttamā. 

15 . 

Cattārīsasahassāni, nāriyo samalaṅkatā; 

Bhaddakañcanā nāma nārī, rāhulo nāma atrajo. 

16 . 

Nimitte caturo disvā, assayānena nikkhamiṃ; 

Chabbassaṃ padhānacāraṃ, acariṃ dukkaraṃ ahaṃ. 

17 . 

Bārāṇasiyaṃ isipatane, cakkaṃ pavattitaṃ mayā; 

Ahaṃ gotamasambuddho, saraṇaṃ sabbapāṇinaṃ. 

18 . 

Kolito upatisso ca, dve bhikkhū aggasāvakā; 

Ānando nāmupaṭṭhāko, santikāvacaro mama; 

Khemā uppalavaṇṇā ca, bhikkhunī aggasāvikā. 

19 . 

Citto hatthāḷavako ca, aggupaṭṭhākupāsakā; 

Nandamātā ca uttarā, aggupaṭṭhikupāsikā. 

20 . 

Ahaṃ assatthamūlamhi, patto sambodhimuttamaṃ; 

Byāmappabhā sadā mayhaṃ, soḷasahatthamuggatā. 

21 . 

Appaṃ vassasataṃ āyu, idānetarahi vijjati; 

Tāvatā tiṭṭhamānohaṃ, tāremi janataṃ bahuṃ. 

22 . 

Ṭhapayitvāna dhammukkaṃ, pacchimaṃ janabodhanaṃ; 

Ahampi nacirasseva, saddhiṃ sāvakasaṅghato; 

Idheva parinibbissaṃ, aggī vāhārasaṅkhayā. 

23 . 

Tāni ca atulatejāni, imāni ca dasabalāni ; 

Ayañca guṇadhāraṇo deho, dvattiṃsavaralakkhaṇavicitto. 

24 . 

Dasa disā pabhāsetvā, sataraṃsīva chappabhā; 

Sabbaṃ tamantarahissanti, nanu rittā sabbasaṅkhārāti. 

Gotamassa bhagavato vaṃso pañcavīsatimo. 

28. Buddhapakiṇṇakakaṇḍaṃ 

1 . 

Aparimeyyito kappe, caturo āsuṃ vināyakā; 

Taṇhaṅkaro medhaṅkaro, athopi saraṇaṅkaro; 

Dīpaṅkaro ca sambuddho, ekakappamhi te jinā. 

2 . 

Dīpaṅkarassa aparena, koṇḍañño nāma nāyako; 

Ekova ekakappamhi, tāresi janataṃ bahuṃ. 

3 . 

Dīpaṅkarassa bhagavato, koṇḍaññassa ca satthuno; 

Etesaṃ antarā kappā, gaṇanāto asaṅkhiyā. 

4 . 

Koṇḍaññassa aparena, maṅgalo nāma nāyako; 

Tesampi antarā kappā, gaṇanāto asaṅkhiyā. 

5 . 

Maṅgalo ca sumano ca, revato sobhito muni; 

Tepi buddhā ekakappe, cakkhumanto pabhaṅkarā. 

6 . 

Sobhitassa aparena, anomadassī mahāyaso; 

Tesampi antarā kappā, gaṇanāto asaṅkhiyā. 

7 . 

Anomadassī padumo, nārado cāpi nāyako; 

Tepi buddhā ekakappe, tamantakārakā munī. 

8 . 

Nāradassa aparena, padumuttaro nāma nāyako; 

Ekakappamhi uppanno, tāresi janataṃ bahuṃ. 

9 . 

Nāradassa bhagavato, padumuttarassa satthuno; 

Tesampi antarā kappā, gaṇanāto asaṅkhiyā. 

10 . 

Kappasatasahassamhi , eko āsi mahāmuni; 

Padumuttaro lokavidū, āhutīnaṃ paṭiggaho. 

11 . 

Tiṃsakappasahassamhi, duve āsuṃ vināyakā ; 

Sumedho ca sujāto ca, orato padumuttarā. 

12 . 

Aṭṭhārase kappasate, tayo āsuṃ vināyakā ; 

Piyadassī atthadassī, dhammadassī ca nāyakā. 

13 . 

Orato ca sujātassa, sambuddhā dvipaduttamā; 

Ekakappamhi te buddhā, loke appaṭipuggalā. 

14 . 

Catunnavutito kappe, eko āsi mahāmuni; 

Siddhattho so lokavidū, sallakatto anuttaro. 

15 . 

Dvenavute ito kappe, duve āsuṃ vināyakā; 

Tisso phusso ca sambuddhā, asamā appaṭipuggalā. 

16 . 

Ekanavutito kappe, vipassī nāma nāyako; 

Sopi buddho kāruṇiko, satte mocesi bandhanā. 

17 . 

Ekatiṃse ito kappe, duve āsuṃ vināyakā; 

Sikhī ca vessabhū ceva, asamā appaṭipuggalā. 

18 . 

Imamhi bhaddake kappe, tayo āsuṃ vināyakā; 

Kakusandho koṇāgamano, kassapo cāpi nāyako. 

19 . 

Ahametarahi sambuddho, metteyyo cāpi hessati; 

Etepime pañca buddhā, dhīrā lokānukampakā. 

20 . 

Etesaṃ dhammarājūnaṃ, aññesaṃnekakoṭinaṃ; 

Ācikkhitvāna taṃ maggaṃ, nibbutā te sasāvakāti. 

Buddhapakiṇṇakakaṇḍaṃ niṭṭhitaṃ. 

29. Dhātubhājanīyakathā 

1 . 

Mahāgotamo jinavaro, kusināramhi nibbuto; 

Dhātuvitthārikaṃ āsi, tesu tesu padesato. 

2 . 

Eko ajātasattussa, eko vesāliyā pure; 

Eko kapilavatthusmiṃ, eko ca allakappake. 

3 . 

Eko ca rāmagāmamhi, eko ca veṭhadīpake; 

Eko pāveyyake malle, eko ca kosinārake. 

4 . 

Kumbhassa thūpaṃ kāresi, brāhmaṇo doṇasavhayo; 

Aṅgārathūpaṃ kāresuṃ, moriyā tuṭṭhamānasā. 

5 . 

Aṭṭha sārīrikā thūpā, navamo kumbhacetiyo; 

Aṅgārathūpo dasamo, tadāyeva patiṭṭhito. 

6 . 

Uṇhīsaṃ catasso dāṭhā, akkhakā dve ca dhātuyo; 

Asambhinnā imā satta, sesā bhinnāva dhātuyo. 

7 . 

Mahantā muggamattā ca , majjhimā bhinnataṇḍulā; 

Khuddakā sāsapamattā ca, nānāvaṇṇā ca dhātuyo. 

8 . 

Mahantā suvaṇṇavaṇṇā ca, muttavaṇṇā ca majjhimā; 

Khuddakā makulavaṇṇā ca, soḷasadoṇamattikā. 

9 . 

Mahantā pañca nāḷiyo, nāḷiyo pañca majjhimā; 

Khuddakā cha nāḷī ceva, etā sabbāpi dhātuyo. 

10 . 

Uṇhīsaṃ sīhaḷe dīpe, brahmaloke ca vāmakaṃ; 

Sīhaḷe dakkhiṇakkhañca, sabbāpetā patiṭṭhitā. 

11 . 

Ekā dāṭhā tidasapure, ekā nāgapure ahu; 

Ekā gandhāravisaye, ekā kaliṅgarājino. 

12 . 

Cattālīsasamā dantā, kesā lomā ca sabbaso; 

Devā hariṃsu ekekaṃ, cakkavāḷaparamparā. 

13 . 

Vajirāyaṃ bhagavato, patto daṇḍañca cīvaraṃ; 

Nivāsanaṃ kulaghare, paccattharaṇaṃ kapilavhaye . 

14 . 

Pāṭaliputtapuramhi, karaṇaṃ kāyabandhanaṃ; 

Campāyudakasāṭiyaṃ, uṇṇalomañca kosale. 

15 . 

Kāsāvaṃ brahmaloke ca, veṭhanaṃ tidase pure; 

Nisīdanaṃ avantīsu, raṭṭhe attharaṇaṃ tadā. 

16 . 

Araṇī ca mithilāyaṃ, videhe parisāvanaṃ; 

Vāsi sūcigharañcāpi, indapatthapure tadā. 

17 . 

Parikkhārā avasesā, janapade aparantake; 

Paribhuttāni muninā, akaṃsu manujā tadā. 

18 . 

Dhātuvitthārikaṃ āsi, gotamassa mahesino; 

Pāṇīnaṃ anukampāya, ahu porāṇikaṃ tadāti. 

Dhātubhājanīyakathā niṭṭhitā. 

Buddhavaṃsoniṭṭhito. 


